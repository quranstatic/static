{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":54,"VerseNumber":1,"Text":"Ndawi (jakwichila Kiyama) jiwandichile, ni ugaanjiiche mwesi"},{"SurahNumber":54,"VerseNumber":2,"Text":"Soni naga ali achiweni chisimosimo akasanyosyaga, ni akutiji: “(Awu ni) usawi wakwendelechela.”"},{"SurahNumber":54,"VerseNumber":3,"Text":"Ni waakaaniile, ni kuya isako yao, sano chindu chilichose (chambone kapena chakusakala chawapanganyisye mundu) chiwele chakutamilichika (malipilo gakwe lisiku lya Kiyama)"},{"SurahNumber":54,"VerseNumber":4,"Text":"Soni chisimu chene pamasile pasyaayiiche wanganyao ngani (mu aji Qur’an) syasikwete nkati mwakwe ikaanyo yaukali (yakwakanya kutenda yakusakala)"},{"SurahNumber":54,"VerseNumber":5,"Text":"(Aji Qur’an jiwele jegumbale) lunda lwakusokoka nnope, nambo itetelo ya akutetela nganiyiwa ikamuchisye (kwa wandu waajitundumalile)"},{"SurahNumber":54,"VerseNumber":6,"Text":"Basi mwalekani. (Mwakumbusyani) lisiku lyatachiwilanga nkuwilanga (Israfil) ku chindu chakunyalaya kusyene (chiwalanjilo cha pa Kiyama)"},{"SurahNumber":54,"VerseNumber":7,"Text":"Gali gatetewele meso gao, achikopokanganaga m’malembe, nti chisawu wanganyao sombe syakubalalikangana"},{"SurahNumber":54,"VerseNumber":8,"Text":"Achikangamalaga (aku ali anyakwile ngosi, mwanja) wa kwankuwilanga. Achimakafili tachiti: “Ali ni lisiku lyakusausya kusyene.”"},{"SurahNumber":54,"VerseNumber":9,"Text":"Waakaaniile paujo pao (Makuraishi nkanigaiche) wandu wa Nuhu, basi wansisisye kapolo Jwetu (Nuhu), ni watite: “Jwalakweju jwamasoka.” Ni jwakalipilidwe (ni kogoyesyedwa)"},{"SurahNumber":54,"VerseNumber":10,"Text":"Basi jwaawendile Ambujegwe (Allah juchitiji): “Chisimu une ngomboleedwe, basi njokolaani.”"},{"SurahNumber":54,"VerseNumber":11,"Text":"Basi ni twawugwile milango ja kwinani ni mesi gakusuka kwanneso"},{"SurahNumber":54,"VerseNumber":12,"Text":"Ni twaliganjile litaka ni achitutumule, ni gasimene mesi (gakuuma kwinani ni gakopoka pasi) pa chindu chachaliji chepanjepanje (chigumula chakwajonanjila wandu wa Nuhu)"},{"SurahNumber":54,"VerseNumber":13,"Text":"Ni twan’jigele (Nuhujo) pa chombo chamatabwa chachakomedwe ni misomali (jaitela)"},{"SurahNumber":54,"VerseNumber":14,"Text":"Chaliji nkwenda (mwakuloleledwa) ni meso Getu, kuwa malipilo kwa ajula juwaliji ali akaniliidwe (Nuhu)"},{"SurahNumber":54,"VerseNumber":15,"Text":"Soni chisimu twachilesile (chombocho) kuwa chilosyo, ana pana waachikumbuchila (ni kuliwunda nacho)"},{"SurahNumber":54,"VerseNumber":16,"Text":"Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":17,"Text":"Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)"},{"SurahNumber":54,"VerseNumber":18,"Text":"Achina Adi (nombe) waakaaniile. Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":19,"Text":"Chisimu Uwwe twatumichisye mbungo jakusisima nnope mu lisiku lyachitapani chakwendelechela"},{"SurahNumber":54,"VerseNumber":20,"Text":"Jaliji nkwachuwa wandu (kuja nao mwinani, kaneka nikwagwichisya pasi mwakwapitikusya) nti chisawu wanganyao mapata ga itela ya tende yechuwidwe"},{"SurahNumber":54,"VerseNumber":21,"Text":"Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":22,"Text":"Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)"},{"SurahNumber":54,"VerseNumber":23,"Text":"Achina Samuda waakaaniile akutetela"},{"SurahNumber":54,"VerseNumber":24,"Text":"Ni watite: “Ana mundu jwakuumila mwetuwe jumpepe ni tunkuyeje? Chisimu uwwe pa jele ndemajo chituwe mu kupotela ni masoka.”"},{"SurahNumber":54,"VerseNumber":25,"Text":"“Ana chikumbusyo chipelecheedwe kukwakwe (Swaleh jikape) sikati jetu? (Ngwamba), nambo jwalakwe ni jwaunami kusyene, (soni) jwakulikulungusya.”"},{"SurahNumber":54,"VerseNumber":26,"Text":"Tachimanyilila malawi kuti ana nduni jwali jwaunami kusyene, (soni) jwakulikulungusya"},{"SurahNumber":54,"VerseNumber":27,"Text":"(Twansalile Swaleh kuti): “Chisimu Uwwe tukutumisya ngamiya jekongwe kuwa mayeso kukwao, basi mwajembechelani ni mpilile.”"},{"SurahNumber":54,"VerseNumber":28,"Text":"“Ni mwatagulile yanti mesi gagawiidwe sikati jao (ni ngamiya, lisiku amweje wandu, lisiku line jimweje ngamiya), kumwa kulikose akuwichilileje (jwakukum’bandika).”"},{"SurahNumber":54,"VerseNumber":29,"Text":"Nambo wam’bilasile n’jao (Qudar bin Salif juwaliji jwakusakalilwa nnope) ni jwajigele (upanga) ni jwajiuleje (ngamiya jila)"},{"SurahNumber":54,"VerseNumber":30,"Text":"Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":31,"Text":"Chisimu Uwwe twatumichisye wanganyao n’gumilo umpepe, basi niwaliji nti chisawu mbelenje sya nkutawa lichinga (ni gumuka nikupondedwapondedwa)"},{"SurahNumber":54,"VerseNumber":32,"Text":"Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)"},{"SurahNumber":54,"VerseNumber":33,"Text":"Wandu wa Lutwi waakaaniile akutetela"},{"SurahNumber":54,"VerseNumber":34,"Text":"Chisimu Uwwe twatumichisye chimbunga cha sakalawe (syasyajonasile wosope wene), ikaweje waliwasa lya Lutwi, twajokwele kumasikusiku"},{"SurahNumber":54,"VerseNumber":35,"Text":"Kuwa ukoto wakuuma Kukwetu, iyyoyopeyo niyatukutiji pakun’dipila jwaatogolele"},{"SurahNumber":54,"VerseNumber":36,"Text":"Soni chisimu jwalakwe (Lutwi) jwaatetele wanganyao ilagasyo Yetu, nambo waikaichile itetelo"},{"SurahNumber":54,"VerseNumber":37,"Text":"Soni chisimu wannyenjelele (Lutwi kuti wape) achalendo wakwe (atende nao matanyula), basi ni twatatalesye meso gao, (ni twasalile kuti): “Pasyani ilagasyo Yangu ni itetelo Yangu.”"},{"SurahNumber":54,"VerseNumber":38,"Text":"Ni yaalaawiile wanganyao kundawi ilagasyo yakutamilichika"},{"SurahNumber":54,"VerseNumber":39,"Text":"(Twasalile kuti): “Pasyani ilagasyo Yangu ni itetelo Yangu.”"},{"SurahNumber":54,"VerseNumber":40,"Text":"Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)"},{"SurahNumber":54,"VerseNumber":41,"Text":"Soni chisimu chene wandu wa Firiauna yaichilile itetelo"},{"SurahNumber":54,"VerseNumber":42,"Text":"Waakaaniile ilosyo Yetu yosopeyene (nsano nancheche), basi nitwaakwembekeenye kakwembekanye ka Jwamachili gakupunda, Jwakombola (chilichose)"},{"SurahNumber":54,"VerseNumber":43,"Text":"Ana makafili genu (jenumanja Makuraishi) ni gagali gambone kwapunda wanganyao (wawajonanjidwe kala, mwanti jenumanja ni ngan’jonanjidwa), kapena nkwete chilanga chantunjelele (chachilembedwe) mu itabu (chanti ngasin’jonanjidwa)"},{"SurahNumber":54,"VerseNumber":44,"Text":"Kapena akutiji: “Uwwe tuli likuga lyejinji mwanti mpaka tukombole kulichenjela (pangali jwampaka atukombole)"},{"SurahNumber":54,"VerseNumber":45,"Text":"Lichikomboledwa likuga (lyaolyo), ni tachilosya migongo (kutila. Yatendekwe yalakweyi pangondo ja Badr)"},{"SurahNumber":54,"VerseNumber":46,"Text":"Nambo Kiyama ni chilanga chao (chakwapela ilagasyo), soni Kiyama ni jamakungu gamakulungwa soni jakuwawa nnope"},{"SurahNumber":54,"VerseNumber":47,"Text":"Chisimu akulewa ali nkupotela ni m’masoka"},{"SurahNumber":54,"VerseNumber":48,"Text":"(Mwakumbusyani) lisiku lyatachiwutidwaga ku Moto chamakuku, (achisalilidwaga kuti): “Pasyani kakwaye ka Moto.”"},{"SurahNumber":54,"VerseNumber":49,"Text":"Chisimu Uwwe chindu chilichose tuchigumbile kwa mpango (wakwe wawapanjidwe kalape)"},{"SurahNumber":54,"VerseNumber":50,"Text":"Ni nganiuwa ulamusi Wetu ikaweje mwanakamo mpela kupila kwa liso"},{"SurahNumber":54,"VerseNumber":51,"Text":"Soni chisimu chene twajonasile wakulandana namwe (m’makafili gakalakala), ana pana jwampaka akumbuchile (ni kuliwunda)"},{"SurahNumber":54,"VerseNumber":52,"Text":"Soni chilichose chawapanginyisye chili mu itabu (yakulembedwamo masengo gao)"},{"SurahNumber":54,"VerseNumber":53,"Text":"Soni chilichose chamwana ni chekulungwa chileembeedwe"},{"SurahNumber":54,"VerseNumber":54,"Text":"Chisimu wawoga (wakun’jogopa Allah) tachiwa m’Matimbe ni sulo (sya ku Mbepo)"},{"SurahNumber":54,"VerseNumber":55,"Text":"Pakutama pambone kusyesyene, kwa Nchimwene (Allah) Jwakombola (chilichose)"}]}