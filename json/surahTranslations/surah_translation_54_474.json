{"Id":474,"LanguageCodes":["yuw"],"Name":"yuw-muhammadbinabdu","Author":"Muhammad Bin Abdul Hamid Silika","Language":"Yau","Description":"Yau","Direction":"ltr","Source":"https://quranenc.com/en/browse/yaw_silika","Translations":[{"SurahNumber":54,"VerseNumber":1,"Text":"Ndaŵi (jakwichila Kiyama) jiŵandichile, ni ugaanjiiche mwesi"},{"SurahNumber":54,"VerseNumber":2,"Text":"Soni naga ali achiweni chisimosimo akasanyosyaga, ni akutiji: “(Awu ni) usaŵi wakwendelechela.”"},{"SurahNumber":54,"VerseNumber":3,"Text":"Ni ŵaakaaniile, ni kuya isako yao, sano chindu chilichose (chambone kapena chakusakala chaŵapanganyisye mundu) chiŵele chakutamilichika (malipilo gakwe lisiku lya Kiyama)"},{"SurahNumber":54,"VerseNumber":4,"Text":"Soni chisimu chene pamasile pasyaayiiche ŵanganyao ngani (mu aji Qur’an) syasikwete nkati mwakwe ikaanyo yaukali (yakwakanya kutenda yakusakala)"},{"SurahNumber":54,"VerseNumber":5,"Text":"(Aji Qur’an jiŵele jegumbale) lunda lwakusokoka nnope, nambo itetelo ya akutetela nganiyiŵa ikamuchisye (kwa ŵandu ŵaajitundumalile)"},{"SurahNumber":54,"VerseNumber":6,"Text":"Basi mwalekani. (Mwakumbusyani) lisiku lyatachiŵilanga nkuŵilanga (Israfil) ku chindu chakunyalaya kusyene (chiŵalanjilo cha pa Kiyama)"},{"SurahNumber":54,"VerseNumber":7,"Text":"Gali gateteŵele meso gao, achikopokanganaga m’malembe, nti chisawu ŵanganyao sombe syakubalalikangana"},{"SurahNumber":54,"VerseNumber":8,"Text":"Achikangamalaga (aku ali anyakwile ngosi, mwanja) wa kwankuŵilanga. Achimakafili tachiti: “Ali ni lisiku lyakusausya kusyene.”"},{"SurahNumber":54,"VerseNumber":9,"Text":"Ŵaakaaniile paujo pao (Makuraishi nkanigaiche) ŵandu ŵa Nuhu, basi ŵansisisye kapolo Jwetu (Nuhu), ni ŵatite: “Jwalakweju jwamasoka.” Ni jwakalipilidwe (ni kogoyesyedwa)"},{"SurahNumber":54,"VerseNumber":10,"Text":"Basi jwaaŵendile Ambujegwe (Allah juchitiji): “Chisimu une ngomboleedwe, basi njokolaani.”"},{"SurahNumber":54,"VerseNumber":11,"Text":"Basi ni twawugwile milango ja kwinani ni mesi gakusuka kwanneso"},{"SurahNumber":54,"VerseNumber":12,"Text":"Ni twaliganjile litaka ni achitutumule, ni gasimene mesi (gakuuma kwinani ni gakopoka pasi) pa chindu chachaliji chepanjepanje (chigumula chakwajonanjila ŵandu ŵa Nuhu)"},{"SurahNumber":54,"VerseNumber":13,"Text":"Ni twan’jigele (Nuhujo) pa chombo chamatabwa chachakomedwe ni misomali (jaitela)"},{"SurahNumber":54,"VerseNumber":14,"Text":"Chaliji nkwenda (mwakuloleledwa) ni meso Getu, kuŵa malipilo kwa ajula juŵaliji ali akaniliidwe (Nuhu)"},{"SurahNumber":54,"VerseNumber":15,"Text":"Soni chisimu twachilesile (chombocho) kuŵa chilosyo, ana pana ŵaachikumbuchila (ni kuliwunda nacho)"},{"SurahNumber":54,"VerseNumber":16,"Text":"Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":17,"Text":"Soni chisimu chene tujijepepesye Qur’an kuti jiŵe chikumbusyo, ana pana ŵaajikumbuchila (nikuliwunda najo)"},{"SurahNumber":54,"VerseNumber":18,"Text":"Achina Adi (nombe) ŵaakaaniile. Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":19,"Text":"Chisimu Uwwe twatumichisye mbungo jakusisima nnope mu lisiku lyachitapani chakwendelechela"},{"SurahNumber":54,"VerseNumber":20,"Text":"Jaliji nkwachuŵa ŵandu (kuja nao mwinani, kaneka nikwagwichisya pasi mwakwapitikusya) nti chisawu ŵanganyao mapata ga itela ya tende yechuŵidwe"},{"SurahNumber":54,"VerseNumber":21,"Text":"Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":22,"Text":"Soni chisimu chene tujijepepesye Qur’an kuti jiŵe chikumbusyo, ana pana ŵaajikumbuchila (nikuliwunda najo)"},{"SurahNumber":54,"VerseNumber":23,"Text":"Achina Samuda ŵaakaaniile akutetela"},{"SurahNumber":54,"VerseNumber":24,"Text":"Ni ŵatite: “Ana mundu jwakuumila mwetuwe jumpepe ni tunkuyeje? Chisimu uwwe pa jele ndemajo chituŵe mu kupotela ni masoka.”"},{"SurahNumber":54,"VerseNumber":25,"Text":"“Ana chikumbusyo chipelecheedwe kukwakwe (Swaleh jikape) sikati jetu? (Ngwamba), nambo jwalakwe ni jwaunami kusyene, (soni) jwakulikulungusya.”"},{"SurahNumber":54,"VerseNumber":26,"Text":"Tachimanyilila malaŵi kuti ana nduni jwali jwaunami kusyene, (soni) jwakulikulungusya"},{"SurahNumber":54,"VerseNumber":27,"Text":"(Twansalile Swaleh kuti): “Chisimu Uwwe tukutumisya ngamiya jekongwe kuŵa mayeso kukwao, basi mwajembechelani ni mpilile.”"},{"SurahNumber":54,"VerseNumber":28,"Text":"“Ni mwatagulile yanti mesi gagaŵiidwe sikati jao (ni ngamiya, lisiku amweje ŵandu, lisiku line jimweje ngamiya), kumwa kulikose akuŵichilileje (jwakukum’bandika).”"},{"SurahNumber":54,"VerseNumber":29,"Text":"Nambo ŵam’bilasile n’jao (Qudâr bin Sâlif juŵaliji jwakusakalilwa nnope) ni jwajigele (upanga) ni jwajiuleje (ngamiya jila)"},{"SurahNumber":54,"VerseNumber":30,"Text":"Ana ilagasyo Yangu yaliji uli kwisa soni itetelo Yangu"},{"SurahNumber":54,"VerseNumber":31,"Text":"Chisimu Uwwe twatumichisye ŵanganyao n’gumilo umpepe, basi niŵaliji nti chisawu mbelenje sya nkutaŵa lichinga (ni gumuka nikupondedwapondedwa)"},{"SurahNumber":54,"VerseNumber":32,"Text":"Soni chisimu chene tujijepepesye Qur’an kuti jiŵe chikumbusyo, ana pana ŵaajikumbuchila (nikuliwunda najo)"},{"SurahNumber":54,"VerseNumber":33,"Text":"Ŵandu ŵa Lutwi ŵaakaaniile akutetela"},{"SurahNumber":54,"VerseNumber":34,"Text":"Chisimu Uwwe twatumichisye chimbunga cha sakalawe (syasyajonasile wosope ŵene), ikaŵeje ŵaliŵasa lya Lutwi, twajokwele kumasikusiku"},{"SurahNumber":54,"VerseNumber":35,"Text":"Kuŵa ukoto wakuuma Kukwetu, iyyoyopeyo niyatukutiji pakun’dipila jwaatogolele"},{"SurahNumber":54,"VerseNumber":36,"Text":"Soni chisimu jwalakwe (Lutwi) jwaatetele ŵanganyao ilagasyo Yetu, nambo ŵaikaichile itetelo"},{"SurahNumber":54,"VerseNumber":37,"Text":"Soni chisimu ŵannyenjelele (Lutwi kuti ŵape) achalendo ŵakwe (atende nao matanyula), basi ni twatatalesye meso gao, (ni twasalile kuti): “Pasyani ilagasyo Yangu ni itetelo Yangu.”"},{"SurahNumber":54,"VerseNumber":38,"Text":"Ni yaalaaŵiile ŵanganyao kundaŵi ilagasyo yakutamilichika"},{"SurahNumber":54,"VerseNumber":39,"Text":"(Twasalile kuti): “Pasyani ilagasyo Yangu ni itetelo Yangu.”"},{"SurahNumber":54,"VerseNumber":40,"Text":"Soni chisimu chene tujijepepesye Qur’an kuti jiŵe chikumbusyo, ana pana ŵaajikumbuchila (nikuliwunda najo)"},{"SurahNumber":54,"VerseNumber":41,"Text":"Soni chisimu chene ŵandu ŵa Firiauna yaichilile itetelo"},{"SurahNumber":54,"VerseNumber":42,"Text":"Ŵaakaaniile ilosyo Yetu yosopeyene (nsano nancheche), basi nitwaakwembekeenye kakwembekanye ka Jwamachili gakupunda, Jwakombola (chilichose)"},{"SurahNumber":54,"VerseNumber":43,"Text":"Ana makafili genu (jenumanja Makuraishi) ni gagali gambone kwapunda ŵanganyao (ŵaŵajonanjidwe kala, mwanti jenumanja ni ngan’jonanjidwa), kapena nkwete chilanga chantunjelele (chachilembedwe) mu itabu (chanti ngasin’jonanjidwa)"},{"SurahNumber":54,"VerseNumber":44,"Text":"Kapena akutiji: “Uwwe tuli likuga lyejinji mwanti mpaka tukombole kulichenjela (pangali jwampaka atukombole)"},{"SurahNumber":54,"VerseNumber":45,"Text":"Lichikomboledwa likuga (lyaolyo), ni tachilosya migongo (kutila. Yatendekwe yalakweyi pangondo ja Badr)"},{"SurahNumber":54,"VerseNumber":46,"Text":"Nambo Kiyama ni chilanga chao (chakwapela ilagasyo), soni Kiyama ni jamakungu gamakulungwa soni jakuŵaŵa nnope"},{"SurahNumber":54,"VerseNumber":47,"Text":"Chisimu akuleŵa ali nkupotela ni m’masoka"},{"SurahNumber":54,"VerseNumber":48,"Text":"(Mwakumbusyani) lisiku lyatachiwutidwaga ku Moto chamakuku, (achisalilidwaga kuti): “Pasyani kakwaye ka Moto.”"},{"SurahNumber":54,"VerseNumber":49,"Text":"Chisimu Uwwe chindu chilichose tuchigumbile kwa mpango (wakwe wawapanjidwe kalape)"},{"SurahNumber":54,"VerseNumber":50,"Text":"Ni nganiuŵa ulamusi Wetu ikaŵeje mwanakamo mpela kupila kwa liso"},{"SurahNumber":54,"VerseNumber":51,"Text":"Soni chisimu chene twajonasile ŵakulandana namwe (m’makafili gakalakala), ana pana jwampaka akumbuchile (ni kuliwunda)"},{"SurahNumber":54,"VerseNumber":52,"Text":"Soni chilichose chaŵapanginyisye chili mu itabu (yakulembedwamo masengo gao)"},{"SurahNumber":54,"VerseNumber":53,"Text":"Soni chilichose chamwana ni chekulungwa chileembeedwe"},{"SurahNumber":54,"VerseNumber":54,"Text":"Chisimu ŵawoga (wakun’jogopa Allah) tachiŵa m’Matimbe ni sulo (sya ku Mbepo)"},{"SurahNumber":54,"VerseNumber":55,"Text":"Pakutama pambone kusyesyene, kwa Nchimwene (Allah) Jwakombola (chilichose)"}]}