{"Id":155,"LanguageCodes":["fa","fas"],"Name":"fas-islamhousecompe","Author":"Islamhouse.com Persian Team","Language":"Persian","Description":"Persian","Direction":"rtl","Source":"https://quranenc.com/check/persian_ih/v1.1.0-csv.1 , https://quranenc.com/en/browse/persian_ih , https://quranenc.com ,","Translations":[{"SurahNumber":36,"VerseNumber":1,"Text":"یس [= یا. سین]"},{"SurahNumber":36,"VerseNumber":2,"Text":"سوگند به قرآن حکیم"},{"SurahNumber":36,"VerseNumber":3,"Text":"[که] قطعاً تو از پیامبران [ما] هستی"},{"SurahNumber":36,"VerseNumber":4,"Text":"[و] بر راه راست [اسلام قرار داری]"},{"SurahNumber":36,"VerseNumber":5,"Text":"[این قرآن] فروفرستادۀ [پروردگار] شکست‌ناپذیر مهربان است"},{"SurahNumber":36,"VerseNumber":6,"Text":"تا مردمی را [دربارۀ عذاب قیامت] بیم دهى كه پدرانشان هشدار نیافته‌اند و [به این سبب] آنها نیز غافلند"},{"SurahNumber":36,"VerseNumber":7,"Text":"یقیناً فرمان [عذاب الهی] بر بیشتر آنان تحقق یافته است؛ پس [لجاجت می‌کنند و] ایمان نمی‌آورند"},{"SurahNumber":36,"VerseNumber":8,"Text":"[مثال گمراهیِ‌ کافران، چنان است که گویی] ما زنجیرهایی بر گردن‌هایشان نهاده‌ایم که تا زیر چانه‌هایشان [پیچیده شده] است، چنان كه سرهایشان بالا مانده است [و از انجام هر خیری عاجزند و راه هدایت را نمی‌یابند]"},{"SurahNumber":36,"VerseNumber":9,"Text":"و از پیش رویشان دیواری و از پشت سر‌شان نیز دیواری نهاده‌ایم و چشمانشان را با پرده‌ای پوشانده‌ایم؛ از این روست که [حقیقت را] نمی‌بینند"},{"SurahNumber":36,"VerseNumber":10,"Text":"[ای پیامبر،] برایشان یکسان است که آنان را بیم دهی یا بیم ندهی؛ [در هر حال،] ایمان نمی‌آورند"},{"SurahNumber":36,"VerseNumber":11,"Text":"جز این نیست که تو به كسى بیم می‌دهى [و این کار برای کسی سود دارد] كه پیرو قرآن باشد و در نهان از [پروردگار] رحمان بترسد؛ پس او را [که چنین است] به آمرزش و پاداشى ارجمند بشارت بده"},{"SurahNumber":36,"VerseNumber":12,"Text":"یقیناً ماییم که مردگان را زنده می‌کنیم و آنچه [از اعمال خیر و شر] را که از پیش فرستاده‌اند و آثار [به جای‌مانده از] آنان را می‌نویسیم؛ و همه چیز را در کتابی روشن [= لوح محفوظ] به شمار آورده‌ایم"},{"SurahNumber":36,"VerseNumber":13,"Text":"[ای پیامبر، ماجرای] مردم آن شهر را برایشان مثال بزن، آنگاه که پیامبران نزدشان رفتند"},{"SurahNumber":36,"VerseNumber":14,"Text":"وقتی دو نفر از پیامبران را به سویشان فرستادیم؛ اما [مردم] آنان را تکذیب کردند؛ سپس آن دو را با فرستادن پیامبر سوم، [تأیید و] تقویت کردیم. آنان [به اهالی شهر] می‌گفتند: «ما رسولان [الهی] به سوی شما هستیم»"},{"SurahNumber":36,"VerseNumber":15,"Text":"[اهالی شهر در پاسخ] گفتند: «شما جز بشری همانند ما نیستید و [پروردگار] رحمان، چیزی [از وحی] نازل نکرده است. شما جز دروغ نمی‌گویید»"},{"SurahNumber":36,"VerseNumber":16,"Text":"[پیامبران] گفتند: «پروردگارمان می‌داند که قطعاً به سوی شما فرستاده شده‌ایم"},{"SurahNumber":36,"VerseNumber":17,"Text":"و ما وظیفه‌ای جز رساندن آشکار [وحی] نداریم»"},{"SurahNumber":36,"VerseNumber":18,"Text":"[مردم] گفتند: «ما شما را به شگون بد گرفته‌ايم. اگر [از تبلیغ] دست برندارید، حتماً سنگسارتان مى‌كنیم و بی‌تردید، عذابی دردناک از [جانب] ما به شما خواهد رسید»"},{"SurahNumber":36,"VerseNumber":19,"Text":"[پیامبران] گفتند: «شومیِ شما با خودتان [و ناشی از کفر و گناه] است. آیا اگر پندتان دهند [آن را شوم می‌پندارید؟] بلکه [حقیقت این است که شما در ارتکاب گناه،] مردمی اسرافکارید»"},{"SurahNumber":36,"VerseNumber":20,"Text":"و مردی از دور‌ترین نقطۀ شهر شتابان آمد [و] گفت: «ای قوم من، از این پیامبران پیروی کنید"},{"SurahNumber":36,"VerseNumber":21,"Text":"پیرو کسانی باشید که از شما پاداشی نمی‌خواهند و خود هدایت‌یافته‌اند"},{"SurahNumber":36,"VerseNumber":22,"Text":"و چرا معبودی را عبادت نکنم که مرا آفریده است و [شما نیز] به سویش بازگردانده می‌شوید؟"},{"SurahNumber":36,"VerseNumber":23,"Text":"آیا به جاى او معبودانى برگزینم كه اگر [پروردگار] رحمان بخواهد گزندی به من برساند، نه شفاعتشان برایم سودی دارد و نه مى‌توانند مرا [از عذاب الهی] نجات دهند؟"},{"SurahNumber":36,"VerseNumber":24,"Text":"در آن صورت، یقیناً در گمراهی آشکاری خواهم بود"},{"SurahNumber":36,"VerseNumber":25,"Text":"من به پروردگارتان ایمان آورده‌ام [و از مرگ هراسی ندارم؛] پس سخنانم را بشنوید"},{"SurahNumber":36,"VerseNumber":26,"Text":"[پس از اینکه آن مرد به دست قومش به شهادت رسید،] به وی گفته شد: «وارد بهشت شو». او گفت: «ای کاش قوم من می‌دانستند"},{"SurahNumber":36,"VerseNumber":27,"Text":"که پروردگارم مرا آمرزیده و گرامی داشته است»"},{"SurahNumber":36,"VerseNumber":28,"Text":"پس از [شهادت] او، هیچ سپاهى از آسمان بر قومش نفرستادیم و [پیش از این نیز] فروفرستنده نبودیم"},{"SurahNumber":36,"VerseNumber":29,"Text":"[کیفرشان] جز یک بانگ مرگبار نبود؛ به‌ناگاه همگی [مرده و] خاموش گشتند"},{"SurahNumber":36,"VerseNumber":30,"Text":"ای افسوس بر این بندگان! هیچ پیامبری به سویشان نیامد، مگر آنکه او را مسخره می‌کردند"},{"SurahNumber":36,"VerseNumber":31,"Text":"آیا ندیده‌اند [و نمى‌دانند] كه قبل از آنان چه بسیار نسل‌ها را هلاک كرده‌ایم كه دیگر نزد اینها [به دنیا] بازنمى‌گردند؟"},{"SurahNumber":36,"VerseNumber":32,"Text":"و [روز قیامت] هیچ کس نیست، مگر آنکه همگی [برای حسابرسی و جزادهی] نزد ما احضار می‌شوند"},{"SurahNumber":36,"VerseNumber":33,"Text":"برای آنان [که قیامت را باور ندارند،] زمین خشک نشانه‌ای [عبرت‌آموز] است: ما آن [زمین] را زنده کردیم و از [خاک] آن دانه‌هایی ‌رویاندیم که [مخلوقات الهی] از آن می‌خورند"},{"SurahNumber":36,"VerseNumber":34,"Text":"و در آن [زمین] باغ‌هایی از نخل و انگور پدید ‌آوردیم و چشمه‌ها در آن جاری ساختیم"},{"SurahNumber":36,"VerseNumber":35,"Text":"تا [مردم] از میوه‌اش بخورند در حالی که این [محصولات، حاصل تلاش آنها نیست و آنها] را با دستان خود به عمل نیاورده‌اند [بلکه به رحمتی از جانب الله از آنها برخوردار شده‌اند]. پس آیا شکر به جای نمی‌آورند؟"},{"SurahNumber":36,"VerseNumber":36,"Text":"پاک و منزه است آن [پروردگاری] که همۀ گونه‌ها را آفریده است؛ از آنچه زمین می‌رویانَد [= گیاهان و درختان] و از خودشان [=انسان‌ها] و از آنچه نمی‌دانند"},{"SurahNumber":36,"VerseNumber":37,"Text":"و شب نشانه‌ای [دیگر از قدرت الهی] برایشان است [كه] روز را از آن بركنار مى‌كنیم و ناگهان [همه] در تاریكى فرومى‌روند"},{"SurahNumber":36,"VerseNumber":38,"Text":"و خورشید [نیز پیوسته] به سوی قرار‌گاهش در حرکت است. این تقدیرِ [پروردگارِ] شکست‌ناپذیرِ داناست"},{"SurahNumber":36,"VerseNumber":39,"Text":"و براى ماه [نیز] منزلگاه‌هایی مقرر نموده‌ایم تا [سرانجام از قرص كامل به هلال و] به شکل شاخۀ خشک خرما بازگردد"},{"SurahNumber":36,"VerseNumber":40,"Text":"نه خورشید را سزاوار است که [در سیر خود] به ماه برسد و نه شب بر روز پیشی می‌گیرد؛ و هر یک از [کُرات و سیارات] در مداری شناورند"},{"SurahNumber":36,"VerseNumber":41,"Text":"نشانه‌اى [دیگر از قدرت پروردگار] برای آنان، این است كه پدرانشان را در كشتی انباشته [از سرنشین و بار] حمل کردیم"},{"SurahNumber":36,"VerseNumber":42,"Text":"همچنین، چیزی همانند آن [كشتى] برایشان آفریده‌ایم که بر آن سوار شوند"},{"SurahNumber":36,"VerseNumber":43,"Text":"اگر بخواهیم، غرقشان می‌کنیم؛ در این صورت، نه فریادرسی دارند و نه [از تقدیر الهی] رهایی می‌یابند؛"},{"SurahNumber":36,"VerseNumber":44,"Text":"مگر اینکه رحمتی از جانب ما [بینند] و بهره‌مندی [از نعمت‌های دنیا] تا زمانی [معیّن شامل حالشان شود]"},{"SurahNumber":36,"VerseNumber":45,"Text":"و چون به آنان [= مشرکان] گفته می‌شود: «از آنچه [عذاب‌ و سختی دنیا و آخرت] پیش رو و پشت سر دارید، پروا كنید؛ باشد که مورد رحمت قرار گیرید»، [هیچ اعتنا نمی‌کنند]"},{"SurahNumber":36,"VerseNumber":46,"Text":"هیچ یک از نشانه‌های [قدرت و بزرگی] پروردگارشان‌ بر آنان عرضه نمی‌گردد، مگر اینکه از آن روی می‌گردانند"},{"SurahNumber":36,"VerseNumber":47,"Text":"و چون به آنان گفته می‌شود: «از آنچه الله روزی‌تان کرده است انفاق کنید»، کسانی که کفر ورزیده‌اند به کسانی که ایمان آورده‌اند می‌گویند: «آیا به کسی غذا بدهیم که اگر الله می‌خواست، [خود] به او غذا می‌داد؟ شما جز در گمراهی آشکار نیستید»"},{"SurahNumber":36,"VerseNumber":48,"Text":"و [با تمسخر به مؤمنان] می‌گویند: «اگر راستگویید، این وعده [قیامت] کی خواهد بود؟»"},{"SurahNumber":36,"VerseNumber":49,"Text":"[این منکران قیامت] جز در انتظار یک بانگ مرگبار نیستند كه ناگهان، در حالی که سرگرم جدال [در امور دنیا] هستند، آنان را فراگیرد"},{"SurahNumber":36,"VerseNumber":50,"Text":"[در آن هنگام] نه می‌توانند [به کسی] وصیت کنند و نه به سوی خانوادۀ خود بازگردند"},{"SurahNumber":36,"VerseNumber":51,"Text":"و [هنگامی که برای دومین بار] در صور دمیده شود و ناگهان از قبرهایشان [بیرون می‌آیند و] به سوی پروردگارشان می‌شتابند"},{"SurahNumber":36,"VerseNumber":52,"Text":"[و با ناباوری] می‌گویند: «وای بر ما! چه کسی ما را از قبرهایمان برانگیخت؟» [به آنان گفته می‌شود:] «این همان [روزی] است که [پروردگار] رحمان وعده داده بود؛ و پیامبران [در این باره] راست می‌گفتند"},{"SurahNumber":36,"VerseNumber":53,"Text":"[برانگیختن مردگان از گور،] جز یک بانگ هولناک [= دومین دمیدنِ صور] نیست و ناگهان همه را نزد ما حاضر می‌کنند"},{"SurahNumber":36,"VerseNumber":54,"Text":"[بدانید که] امروز، به هیچ کس ستمی نمی‌شود و جز در برابرِ آنچه [در دنیا] ‌کرده‌اید، جزا نمی‌بینید"},{"SurahNumber":36,"VerseNumber":55,"Text":"بی‌تردید، اهل بهشت امروز با شادمانی سرگرم [نعمت‌های الهی] هستند"},{"SurahNumber":36,"VerseNumber":56,"Text":"آنان و همسرانشان در سایه‌ها[ی گستردۀ بهشتی] بر تخت‌ها تکیه زده‌اند"},{"SurahNumber":36,"VerseNumber":57,"Text":"در آنجا [هر گونه] میوه و هر چه بخواهند برایشان [فراهم] است"},{"SurahNumber":36,"VerseNumber":58,"Text":"[برتر از این نعمت‌ها] سلامی است که سخن پروردگار مهربان است"},{"SurahNumber":36,"VerseNumber":59,"Text":"[آنگاه به مشرکان خطاب می‌شود:] «ای گناهکاران، امروز [از مؤمنان] جدا شوید"},{"SurahNumber":36,"VerseNumber":60,"Text":"ای فرزندان آدم، آیا با شما پیمان نبستم [و فرمان ندادم] که شیطان را عبادت نکنید [که] قطعاً او دشمن آشکارِ شماست؟"},{"SurahNumber":36,"VerseNumber":61,"Text":"و اینكه [تنها] مرا عبادت کنید [كه] راه راست همین است؟"},{"SurahNumber":36,"VerseNumber":62,"Text":"و بی‌تردید، شیطان بسیاری از شما را گمراه ساخت. آیا اندیشه نمی‌کردید؟"},{"SurahNumber":36,"VerseNumber":63,"Text":"این [همان] دوزخی است که به شما وعده داده می‌شد"},{"SurahNumber":36,"VerseNumber":64,"Text":"امروز به سزای آنکه کفر می‌ورزیدید به آن [آتش] وارد شوید»"},{"SurahNumber":36,"VerseNumber":65,"Text":"امروز بر دهان‌هایشان مُهر می‌نهیم و دست‌هایشان با ما سخن می‌گویند و پا‌هایشان به آنچه می‌کردند گواهی می‌دهند"},{"SurahNumber":36,"VerseNumber":66,"Text":"و اگر بخواهیم، بى‌تردید چشمانشان را محو مى‌كنیم، آنگاه [با چشم بسته‌] به سوی [پل] صراط [از یکدیگر] پیشی مى‌گیرند [تا به بهشت راه یابند]؛ اما مگر كجا را مى‌بینند؟"},{"SurahNumber":36,"VerseNumber":67,"Text":"و اگر بخواهیم، [ظاهرشان را تغییر می‌دهیم و چنان] آنان را در جای خود مسخ [و زمینگیر] می‌کنیم که نه بتوانند پیش بروند و نه به عقب بازگردند"},{"SurahNumber":36,"VerseNumber":68,"Text":"و ما به هر کس که عمر طولانی بدهیم، در آفرینش دگرگونش می‌کنیم [و او را به ناتوانی ذهنی و بدنیِ دوران کودکی برمی‌گردانیم]. پس آیا [دربارۀ قدرت پروردگار] نمی‌اندیشند؟"},{"SurahNumber":36,"VerseNumber":69,"Text":"و ما به او [= محمد] شعر نیاموخته‌ایم و [شاعری،] شایستۀ او نیست. این [که آموخته‌ایم، چیزی] نیست مگر اندرز و قرآنی روشن"},{"SurahNumber":36,"VerseNumber":70,"Text":"تا هر کس را که زنده[‌دل] باشد، بیم دهد و فرمان [عذاب الهی] بر کافران محقَّق گردد"},{"SurahNumber":36,"VerseNumber":71,"Text":"آیا ندیده‌اند که ما از آنچه دست‌هایمان ساخته است، چهارپایانی برایشان آفریده‌ایم که مالک آنها هستند؟"},{"SurahNumber":36,"VerseNumber":72,"Text":"و آنها را برایشان رام کردیم تا بر برخی سوار ‌شوند و از [گوشت] برخی تغدیه کنند"},{"SurahNumber":36,"VerseNumber":73,"Text":"و از آن [حیوانات،] بهره‌های دیگر و نوشیدنی‌هایی [= شیر] دارند. پس آیا شکر به جای نمی‌آورند؟"},{"SurahNumber":36,"VerseNumber":74,"Text":"[با این همه نعمت، مشرکان] به جای الله معبودانی برگزیده‌اند؛ به این امید که [از سوی آنها] یاری شوند"},{"SurahNumber":36,"VerseNumber":75,"Text":"آن [معبودهای باطل] قادر به یاری‌شان نیستند و این [مشرکان نیز در قیامت] لشکری برای آنها [= معبودهای باطل] خواهند بود که [همگی به آتش دوزخ] فراخوانده می‌شوند"},{"SurahNumber":36,"VerseNumber":76,"Text":"[ای پیامبر،] سخن آنان تو را غمگین نسازد. بی‌تردید، ما آنچه را پنهان می‌کنند و آنچه را آشکار می‌سازند، [به خوبی] می‌دانیم"},{"SurahNumber":36,"VerseNumber":77,"Text":"آیا انسان ندیده است که ما او را از نطفه‌ای آفریده‌ایم؛ [آنگاه مراحل رشد را طی کرد و] سپس دشمنی آشکار شد؟"},{"SurahNumber":36,"VerseNumber":78,"Text":"و برای ما مثالی زد و آفرینش خویش را فراموش کرد [و] گفت: «چه کسی این استخوان‌ها را [دوباره] زنده می‌کند در حالی که پوسیده است؟»"},{"SurahNumber":36,"VerseNumber":79,"Text":"بگو: «همان ذاتی زنده‌اش می‌کند که نخستین بار آن را پدید آورد و او به هر آفرینشی دانا‌ست"},{"SurahNumber":36,"VerseNumber":80,"Text":"همان ذاتی که از درخت سبز، آتشی برایتان پدید آورد و شما [در صورت نیاز،] خود از آن [درخت] آتش می‌افروزید»"},{"SurahNumber":36,"VerseNumber":81,"Text":"آیا ذاتی که آسمان‌ها و زمین را آفریده است، نمی‌تواند همانند اینها را [پس از مرگشان دوباره] بیافریند؟ آری [می‌تواند] و او آفرینندۀ داناست"},{"SurahNumber":36,"VerseNumber":82,"Text":"فرمان او چون چیزی را اراده کند تنها این است که به آن می‌گوید: «موجود شو»؛ پس [بی‌درنگ] موجود می‌شود"},{"SurahNumber":36,"VerseNumber":83,"Text":"پس پاک و منزه است پروردگاری که [حاکمیت و] اختیارِ همه چیز به دست اوست و [همگی] به سوی او بازگردانده می‌شوید"}]}