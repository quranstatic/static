{"Id":62,"LanguageCodes":["bs","bos"],"Name":"bos-besimkorkut","Author":"Besim Korkut","Language":"Bosnian","Description":"Bosnian","Direction":"ltr","Source":"http://tanzil.net","Translations":[{"SurahNumber":16,"VerseNumber":1,"Text":"Ono što je Allah odredio – dogodiće se; zato to ne požurujte! Hvaljen neka je On i neka je vrlo visoko iznad onih koje Njemu ravnim smatraju"},{"SurahNumber":16,"VerseNumber":2,"Text":"On šalje meleke s Objavom, po volji Svojoj, onim robovima Svojim kojima hoće: \"Opominjite da nema boga osim Mene i bojte Me se"},{"SurahNumber":16,"VerseNumber":3,"Text":"On je mudro nebesa i Zemlju stvorio; neka je On vrlo visoko iznad onih koje Njemu ravnim smatraju"},{"SurahNumber":16,"VerseNumber":4,"Text":"On stvara čovjeka od kapi sjemena, a on odjednom – otvoreni protivnik"},{"SurahNumber":16,"VerseNumber":5,"Text":"I stoku On za vas stvara; njome se od hladnoće štitite, a i drugih koristi imate, njome se najviše i hranite"},{"SurahNumber":16,"VerseNumber":6,"Text":"ona vam je ukras kad je sa ispaše vraćate i kad je na pašu izgonite"},{"SurahNumber":16,"VerseNumber":7,"Text":"a nosi vam i terete u mjesta u koja bez velike muke ne biste stigli – Gospodar vaš je, uistinu, blag i milostiv –"},{"SurahNumber":16,"VerseNumber":8,"Text":"i konje, i mazge, i magarce – da ih jašete, i kao ukras – a stvoriće i ono što ne znate"},{"SurahNumber":16,"VerseNumber":9,"Text":"Allahovo je da ukaže na Pravi put, a ima ih i krivih; a da On hoće, sve bi vas uputio"},{"SurahNumber":16,"VerseNumber":10,"Text":"On spušta s neba vodu koju pijete i kojom se natapa rastinje kojim stoku napasate"},{"SurahNumber":16,"VerseNumber":11,"Text":"On čini da vam pomoću nje raste žito, i masline, i palme, i grožđe, i svakovrsni plodovi – to je, zaista, dokaz za ljude koji razmišljaju"},{"SurahNumber":16,"VerseNumber":12,"Text":"On čini da se noći i danom koristite, i Suncem i Mjesecom, a zvijezde su volji Njegovoj potčinjene – to su, uistinu, dokazi za ljude koji pameti imaju –"},{"SurahNumber":16,"VerseNumber":13,"Text":"i svim onim raznobojnim što vam na Zemlji stvara – to je, doista, dokaz ljudima koji pouku primaju"},{"SurahNumber":16,"VerseNumber":14,"Text":"On čini da se morem koristite, da iz njega svježe meso jedete i da vadite nakit kojim se kitite – ti vidiš lađe kako ga sijeku da biste nešto iz obilja njegova stekli i da biste zahvalni bili"},{"SurahNumber":16,"VerseNumber":15,"Text":"On je po Zemlji nepomična brda pobacao da vas ona ne potresa, a i rijeke i puteve da se ispravno usmjeravate"},{"SurahNumber":16,"VerseNumber":16,"Text":"i putokaze, a i po zvijezdama se oni upravljaju"},{"SurahNumber":16,"VerseNumber":17,"Text":"Pa da li je onda Onaj koji stvara kao onaj koji ne stvara?! Urazumite se"},{"SurahNumber":16,"VerseNumber":18,"Text":"Ako vi budete brojali Allahove blagodati, nećete ih nabrojati – Allah, uistinu, prašta i samilostan je –"},{"SurahNumber":16,"VerseNumber":19,"Text":"Allah zna šta tajite, a šta javno iznosite"},{"SurahNumber":16,"VerseNumber":20,"Text":"A oni kojima se oni, umjesto Allahu, klanjaju – ništa ne stvaraju; oni su sami stvoreni"},{"SurahNumber":16,"VerseNumber":21,"Text":"tvari su, nisu živi i ne znaju kada će biti oživljeni"},{"SurahNumber":16,"VerseNumber":22,"Text":"Vaš Bog je – jedan Bog! Srca onih koji u onaj svijet ne vjeruju poriču, oni se ohološću razmeću"},{"SurahNumber":16,"VerseNumber":23,"Text":"nema sumnje da Allah zna i ono što oni taje, a i ono što javno iznose; On doista ne voli one koji se ohole"},{"SurahNumber":16,"VerseNumber":24,"Text":"A kada ih neko upita: \"Šta to Gospodar vaš objavljuje?\" – oni odgovaraju: \"Naroda drevnih izmišljotine"},{"SurahNumber":16,"VerseNumber":25,"Text":"da bi na Sudnjem danu nosili čitavo breme svoje i dio bremena onih koje su, a da oni nisu bili svjesni, u zabludu doveli. A grozno je to što će oni nositi"},{"SurahNumber":16,"VerseNumber":26,"Text":"I oni prije njih su spletke pleli, pa je Allah iz temelja zgrade njihove porušio, i krov se na njih srušio – stigla ih je kazna odakle nisu očekivali"},{"SurahNumber":16,"VerseNumber":27,"Text":"A na Sudnjem danu On će ih osramotiti i upitati: \"Gdje su oni koje ste Meni ravnim smatrali, oni zbog kojih ste se prepirali?\" Oni koji su razumni reći će: \"Danas će bruka i muka nevjernike stići"},{"SurahNumber":16,"VerseNumber":28,"Text":"kojima su meleki duše uzeli u času kad su nevjernici bili.\" I oni će se pokoriti i reći: \"Mi nismo nikakvo zlo činili!\" – \"Jeste! Allah, doista, dobro zna ono što ste radili"},{"SurahNumber":16,"VerseNumber":29,"Text":"zato ulazite na kapije Džehennema, u njemu ćete vječno ostati!\" O kako će prebivalište onih koji su se oholili – grozno biti"},{"SurahNumber":16,"VerseNumber":30,"Text":"A onima koji su se Allaha bojali reći će se: \"Šta je objavljivao Gospodar vaš?\" – \"Dobro!\" – odgovoriće. Oni koji čine dobra djela imaće još na ovome svijetu lijepu nagradu, a onaj svijet je, sigurno, još bolji. O kako će boravište onih koji su se Allaha bojali – divno biti"},{"SurahNumber":16,"VerseNumber":31,"Text":"edenski perivoji u koje će ući, kroz koje će rijeke teći, i u kojima će sve što zažele imati. Tako će Allah one koji Ga se budu bojali nagraditi"},{"SurahNumber":16,"VerseNumber":32,"Text":"one kojima će meleki duše uzeti – a oni čisti, i kojima će govoriti: \"Mir vama! Uđite u Džennet zbog onoga što ste činili"},{"SurahNumber":16,"VerseNumber":33,"Text":"Zar mnogobošci čekaju da im dođu meleki, ili da dođe kazna Gospodara tvoga? Tako su postupali i onī prije njih; Allah nije bio nepravedan prema njima, oni su sami prema sebi bili nepravedni"},{"SurahNumber":16,"VerseNumber":34,"Text":"i stigla ih je kazna za ružna djela koja su činili, i sa svih strana ih je snašlo ono čemu su se rugali"},{"SurahNumber":16,"VerseNumber":35,"Text":"Oni koji Njemu druge smatraju ravnim govore: \"Da je Allah htio, ne bismo se ni mi ni preci naši, pored Allaha, nikome klanjali i ne bismo, bez Njegove volje, ništa zabranjenim smatrali.\" Tako su isto i onī prije njih postupali. A zar su poslanici bili dužni što drugo već da jasno obznane"},{"SurahNumber":16,"VerseNumber":36,"Text":"Mi smo svakom narodu poslanika poslali: \"Allahu se klanjajte, a kumira se klonite!\" I bilo je među njima onih kojima je Allah na Pravi put ukazao, a i onih koji su zaslužili da ostanu u zabludi; zato putujte po svijetu da vidite kako su završili oni koji su poslanike u laž utjerivali"},{"SurahNumber":16,"VerseNumber":37,"Text":"Ma koliko ti želio da oni budu na Pravome putu, Allah neće ukazati na Pravi put onome koga je u zabludi ostavio i njima niko neće pomoći"},{"SurahNumber":16,"VerseNumber":38,"Text":"Oni se zaklinju Allahom, najtežom zakletvom: \"Allah neće oživiti onoga koji umre!\" A hoće, to je Njegovo obećanje koje će se, doista, ispuniti – samo što većina ljudi ne zna –"},{"SurahNumber":16,"VerseNumber":39,"Text":"da bi im objasnio ono oko čega su se razilazili i da bi saznali oni koji nisu vjerovali da su lašci bili"},{"SurahNumber":16,"VerseNumber":40,"Text":"Ako nešto hoćemo, Mi samo za to reknemo: \"Budi!\" – i ono bude"},{"SurahNumber":16,"VerseNumber":41,"Text":"One koji se isele Allaha radi, nakon što su bili progonjeni, Mi ćemo još na ovome svijetu na lijepo mjesto smjestiti; a nagrada na onome svijetu biće još veća – kad bi oni samo znali! –"},{"SurahNumber":16,"VerseNumber":42,"Text":"onima koji budu trpjeli i u Gospodara svoga se uzdali"},{"SurahNumber":16,"VerseNumber":43,"Text":"Mi smo i prije tebe samo ljude kao poslanike slali i objavljivali im – pitajte sljedbenike Knjige ako ne znate –"},{"SurahNumber":16,"VerseNumber":44,"Text":"jasne dokaze i knjige. A tebi objavljujemo Kur'an da bi objasnio ljudima ono što im se objavljuje, i da bi oni razmislili"},{"SurahNumber":16,"VerseNumber":45,"Text":"A zar su sigurni oni koji ružne podmuklosti snuju – da ih Allah neće u zemlju utjerati ili da im neće, odakle ne mogu ni pomisliti, kazna doći"},{"SurahNumber":16,"VerseNumber":46,"Text":"ili da ih neće na putovanjima njihovim kazniti – oni neće umaći! –"},{"SurahNumber":16,"VerseNumber":47,"Text":"ili da ih neće malo-pomalo kažnjavati? Ali, Gospodar vaš je doista blag i milostiv"},{"SurahNumber":16,"VerseNumber":48,"Text":"Zar oni ne vide da sve ono što je Allah stvorio sad desno, sad lijevo pruža sjene svoje Allahu poslušno i da je ono pokorno"},{"SurahNumber":16,"VerseNumber":49,"Text":"Allahu se klanja sve živo na nebesima i na Zemlji, u prvom redu meleki, i oni se ne ohole"},{"SurahNumber":16,"VerseNumber":50,"Text":"boje se Gospodara svoga, koji vlada njima, i čine ono što im se naredi"},{"SurahNumber":16,"VerseNumber":51,"Text":"Allah kaže: \"Dvojici bogova se ne klanjajte! – samo je jedan Bog – i samo se Mene bojte"},{"SurahNumber":16,"VerseNumber":52,"Text":"Sve što je na nebesima i na Zemlji Njegovo je i Njemu treba uvijek poslušan biti. Zar nekog drugog, osim Allaha, da se bojite"},{"SurahNumber":16,"VerseNumber":53,"Text":"Od Allaha je svaka blagodat koju uživate, a čim vas nevolja kakva zadesi, opet od Njega glasno pomoć tražite"},{"SurahNumber":16,"VerseNumber":54,"Text":"I kad vam On poslije nevolju otkloni, neki od vas isti čas Gospodara svoga s drugim izjednači"},{"SurahNumber":16,"VerseNumber":55,"Text":"da bi nezahvalnost pokazali prema onome što smo im Mi dali. Pa uživajte, ali, zbilja, znaćete"},{"SurahNumber":16,"VerseNumber":56,"Text":"Mnogobošci onima koji ništa ne znaju ostavljaju dio hrane koju im Mi dajemo. Allaha mi, bićete, sigurno, pitani zato što stalno laži izmišljate"},{"SurahNumber":16,"VerseNumber":57,"Text":"Oni Allahu kćeri pripisuju – hvaljen neka je On! – a sebi ono što priželjkuju"},{"SurahNumber":16,"VerseNumber":58,"Text":"I kad se nekome od njih javi da mu se rodila kći, lice mu potamni i postaje potišten"},{"SurahNumber":16,"VerseNumber":59,"Text":"krije se od ljudi zbog nesreće koja mu je dojavljena; da li ovako prezren da je zadrži ili da je u zemlju zarovi? Kako ružno oni prosuđuju"},{"SurahNumber":16,"VerseNumber":60,"Text":"Oni koji u onaj svijet ne vjeruju hrđavih su osobina, a Allah ima svojstva najuzvišenija; On je silan i mudar"},{"SurahNumber":16,"VerseNumber":61,"Text":"Kad bi Allah ljude zbog grijehova njihovih kažnjavao, ništa živo na Zemlji ne bi ostavio, ali, On ih do roka određenog ostavlja, i kad rok njihov dođe, ni za tren ga jedan ne mogu ni odgoditi ni ubrzati"},{"SurahNumber":16,"VerseNumber":62,"Text":"Oni Allahu pripisuju ono prema čemu sami odvratnost osjećaju i njihovi jezici govore laž da njih čeka najljepša nagrada; a njih, nema sumnje, vatra čeka; oni će se u nju prvi potjerati"},{"SurahNumber":16,"VerseNumber":63,"Text":"Allaha Nam, Mi smo i prije tebe narodima poslanike slali, ali im je šejtan lijepim predstavljao postupke njihove i on je sada drug njihov, njih čeka patnja nesnosna"},{"SurahNumber":16,"VerseNumber":64,"Text":"Mi tebi objavljujemo Knjigu da bi im objasnio ono oko čega se razilaze, i da bude vjernicima uputa i milost"},{"SurahNumber":16,"VerseNumber":65,"Text":"Allah vodu s neba spušta i njome život mrtvoj zemlji vraća! To je, zaista, dokaz za ljude koji hoće da čuju"},{"SurahNumber":16,"VerseNumber":66,"Text":"Vi imate pouku i u stoci: \"Mi vam dajemo da iz utroba njenih mlijeko čisto pijete, koje nastaje od grizina u buragu i od krvi – ukusno onima koji ga piju"},{"SurahNumber":16,"VerseNumber":67,"Text":"A od plodova palmi i loze pripremate piće i hranu prijatnu. To je, doista, dokaz onima koji pameti imaju"},{"SurahNumber":16,"VerseNumber":68,"Text":"Gospodar tvoj je pčelu nadahnuo: \"Pravi sebi kuće u brdima i u dubovima i u onome što naprave ljudi"},{"SurahNumber":16,"VerseNumber":69,"Text":"zatim, hrani se svakovrsnim plodovima, pa onda idi stazama Gospodara svoga, poslušno!\" Iz utroba njihovih izlazi piće različitih boja koje je lijek ljudima. To je, uistinu, dokaz za ljude koji razmišljaju"},{"SurahNumber":16,"VerseNumber":70,"Text":"Allah vas stvara i poslije vam duše uzima; ima vas koji duboku starost doživite, pa brzo zaboravite ono što saznate. Allah je, zaista, Sveznajući i Svemoćni"},{"SurahNumber":16,"VerseNumber":71,"Text":"Allah opskrbljujući vas daje jednima više nego drugima. Ali oni kojima je dato više ne daju onima koji su u njihovoj vlasti, a potrebe su im jednake. Zašto nisu na Allahovim blagodatima zahvalni"},{"SurahNumber":16,"VerseNumber":72,"Text":"Allah za vas stvara žene od vaše vrste, a od žena vaših daje vam sinove i unuke, i ukusna jela vam daje. Pa zašto u laž oni vjeruju, a Allahove blagodati poriču"},{"SurahNumber":16,"VerseNumber":73,"Text":"i klanjaju se, pored Allaha, onima koji nisu u stanju da im bilo kakvu hranu daju, ni iz nebesa ni iz zemlje, i koji ništa ne mogu"},{"SurahNumber":16,"VerseNumber":74,"Text":"Zato ne navodite Allahu slične! Allah doista zna, a vi ne znate"},{"SurahNumber":16,"VerseNumber":75,"Text":"Allah navodi kao primjer roba u tuđem vlasništvu koji ništa nema i onoga koga smo Mi bogato obdarili i koji udjeljuje iz toga, i tajno i javno – zar su oni jednaki? Neka je hvaljen Allah! Ali većina njih ne zna"},{"SurahNumber":16,"VerseNumber":76,"Text":"Allah vam navodi kao primjer dvojicu ljudi od kojih je jedan gluhonijem, koji ništa nema i koji je na teretu gospodaru svome – kud god ga pošalje, nikakva dobra ne donese. Da li je on ravan onome koji traži da se pravedno postupa, a i sam je na Pravome putu"},{"SurahNumber":16,"VerseNumber":77,"Text":"Allah zna tajne nebesa i Zemlje! A Smak svijeta će u tren oka doći, ili još brže, jer je Allah, uistinu, Svemoćni"},{"SurahNumber":16,"VerseNumber":78,"Text":"Allah vas iz trbuha majki vaših izvodi, vi ništa ne znate, i daje vam sluh i vid i razum da biste bili zahvalni"},{"SurahNumber":16,"VerseNumber":79,"Text":"Zar oni ne vide kako ptice u prostranstvu nebeskom bez muke lete, njih samo Allah drži. To su, zaista, dokazi ljudima koji budu vjerovali"},{"SurahNumber":16,"VerseNumber":80,"Text":"Allah vam daje da u kućama svojim stanujete i daje vam od koža stoke šatore koje lahko nosite kad na put idete i kad konačite, a od vune njihove i dlake njihove i kostrijeti njihove prostirku i korisne stvari, sve dok se ne istroše"},{"SurahNumber":16,"VerseNumber":81,"Text":"Od onoga što je stvorio – Allah vam hlad daje i skloništa u brdima vam daje i odjeću koja vas čuva od vrućine; daje vam i oklope koji vas u borbi štite; i tako vam upotpunjava blagodat Svoju da biste bili poslušni"},{"SurahNumber":16,"VerseNumber":82,"Text":"A ako oni okrenu glave, pa ti si dužan samo da jasno objavljuješ"},{"SurahNumber":16,"VerseNumber":83,"Text":"Oni priznaju da je blagodat od Allaha, pa je poslije poriču – većina njih su nevjernici"},{"SurahNumber":16,"VerseNumber":84,"Text":"A na Dan kada od svakog naroda dovedemo po jednog svjedoka, nevjernicima neće biti dopušteno, niti će se od njih tražiti da se Allahu umiljavaju"},{"SurahNumber":16,"VerseNumber":85,"Text":"Kad oni koji nisu vjerovali dožive patnju, ona im se neće ni ublažiti ni odložiti"},{"SurahNumber":16,"VerseNumber":86,"Text":"A kad oni koji su Njemu druge ravnim smatrali – božanstva svoja ugledaju i reknu: \"Gospodaru naš, ovo su božanstva naša; njima smo se klanjali, a ne Tebi\" – božanstva će im dobaciti: \"Vi ste, uistinu, lažljivci"},{"SurahNumber":16,"VerseNumber":87,"Text":"I oni će se toga dana Allahu pokoriti, i propast će ono što su potvarali"},{"SurahNumber":16,"VerseNumber":88,"Text":"One koji nisu vjerovali i koji su od Allahova puta odvraćali Mi ćemo dvostrukom kaznom kazniti zato što su pravili smutnju"},{"SurahNumber":16,"VerseNumber":89,"Text":"A šta će biti onog Dana kad protiv svakog naroda dovedemo po jednog svjedoka, od njega samog, i tebe dovedemo kao svjedoka protiv ovih! Mi tebi objavljujemo Knjigu kao objašnjenje za sve i kao uputu i milost i radosnu vijest za one koji jedino u Njega vjeruju"},{"SurahNumber":16,"VerseNumber":90,"Text":"Allah zahtijeva da se svačije pravo poštuje, dobro čini, i da se bližnjima udjeljuje, i razvrat i sve što je odvratno i nasilje zabranjuje; da pouku primite, On vas savjetuje"},{"SurahNumber":16,"VerseNumber":91,"Text":"I ispunjavajte obaveze na koje ste se Allahovim imenom obavezali i ne kršite zakletve kad ste ih tvrdo dali, a Allaha kao jamca sebi uzeli, jer Allah zna ono što radite"},{"SurahNumber":16,"VerseNumber":92,"Text":"I ne budite kao onā koja bi svoju pređu rasprela kad bi je već bila čvrsto oprela, i ne služite se zakletvama svojim da biste jedni druge prevarili samo zato što je jedno pleme mnogobrojnije od drugog. Allah vas time samo iskušava, a na Sudnjem danu će vam, doista, objasniti ono oko čega ste se razilazili"},{"SurahNumber":16,"VerseNumber":93,"Text":"Da Allah hoće, učinio bi vas sljedbenicima jedne vjere, ali, On u zabludi ostavlja onoga koga hoće, a na Pravi put ukazuje onome kome On hoće; i vi ćete doista odgovarati za ono što ste radili"},{"SurahNumber":16,"VerseNumber":94,"Text":"I ne služite se zakletvama svojim zato da biste jedni druge varali, da se ne bi pokliznula noga koja čvrsto stoji, i da ne biste nesreću iskusili zato što ste od Allahova puta odvraćali; a patnja velika vas još čeka"},{"SurahNumber":16,"VerseNumber":95,"Text":"I ne zamjenjujte obavezu datu Allahu za nešto što malo vrijedi – ono što je u Allaha – za vas je, da znate, bolje"},{"SurahNumber":16,"VerseNumber":96,"Text":"Ono što je u vas – prolazno je, a ono što je u Allaha – vječno je. One koji su trpjeli Mi ćemo, sigurno, nagraditi mnogostrukom nagradom za ono što su činili"},{"SurahNumber":16,"VerseNumber":97,"Text":"Onome ko čini dobro, bio muškarac ili žena, a vjernik je, Mi ćemo dati da proživi lijep život i doista ćemo ih nagraditi boljom nagradom nego što su zaslužili"},{"SurahNumber":16,"VerseNumber":98,"Text":"Kada hoćeš da učiš Kur'an, zatraži od Allaha zaštitu od šejtana prokletog"},{"SurahNumber":16,"VerseNumber":99,"Text":"on doista nema nikakve vlasti nad onima koji vjeruju i koji se u Gospodara svoga pouzdaju"},{"SurahNumber":16,"VerseNumber":100,"Text":"njegova je vlast jedino nad onima koji njega za zaštitnika uzimaju i koji druge Allahu ravnim smatraju"},{"SurahNumber":16,"VerseNumber":101,"Text":"Kada Mi ajet dokinemo drugim – a Allah najbolje zna što objavljuje – oni govore: \"Ti samo izmišljaš!\" A nije tako, nego većina njih ne zna"},{"SurahNumber":16,"VerseNumber":102,"Text":"Reci: \"Od Gospodara tvoga objavljuje ga melek Džibril kao istinu, da još više učvrsti vjernike u vjerovanju, i da bude putokaz i radosna vijest svim muslimanima"},{"SurahNumber":16,"VerseNumber":103,"Text":"Mi dobro znamo da oni govore: \"Poučava ga jedan čovjek!\" Jezik onoga zbog koga oni krivo govore je jezik tuđina, a ovaj Kur'an je na jasnom arapskom jeziku"},{"SurahNumber":16,"VerseNumber":104,"Text":"Onima koji neće da vjeruju u Allahove dokaze Allah, sigurno, neće ukazati na Pravi put, i njih čeka patnja nesnosna"},{"SurahNumber":16,"VerseNumber":105,"Text":"Usuđuju se da laži izmišljaju samo oni koji u Allahove riječi ne vjeruju, i oni su pravi lažljivci"},{"SurahNumber":16,"VerseNumber":106,"Text":"Onoga koji zaniječe Allaha, nakon što je u Njega vjerovao – osim ako bude na to primoran, a srce mu ostane čvrsto u vjeri – čeka Allahova kazna. One kojima se nevjerstvo bude mililo stići će srdžba Allahova i njih čeka patnja velika"},{"SurahNumber":16,"VerseNumber":107,"Text":"zato što više vole život na ovome nego na onome svijetu, a Allah neće ukazati na Pravi put onima koji neće da vjeruju"},{"SurahNumber":16,"VerseNumber":108,"Text":"To su oni čija je srca i sluh i vid Allah zapečatio, i oni su zaista nemarni"},{"SurahNumber":16,"VerseNumber":109,"Text":"oni će, nema sumnje, na onome svijetu biti izgubljeni"},{"SurahNumber":16,"VerseNumber":110,"Text":"Gospodar tvoj će onima koji se isele, nakon što su zlostavljani bili, pa se onda budu borili i sve strpljivo podnosili – Gospodar tvoj će im, poslije toga, doista, oprostiti i samilostan biti"},{"SurahNumber":16,"VerseNumber":111,"Text":"na Dan u kom će svaki čovjek samo o sebi brinuti, i u kome će se svakom čovjeku za djela njegova puna nagrada ili kazna dati, nepravda im se neće učiniti"},{"SurahNumber":16,"VerseNumber":112,"Text":"Allah navodi kao primjer grad, siguran i spokojan, kome je u obilju dolazila hrana sa svih strana, a koji je nezahvalan na Allahovim blagodatima bio, pa mu je Allah zbog onoga što je radio dao da iskusi i glad i strah"},{"SurahNumber":16,"VerseNumber":113,"Text":"I njima je došao poslanik, jedan od njih, ali su ga oni lažljivcem nazvali, i njih je stigla kazna zato što su nepravedni bili"},{"SurahNumber":16,"VerseNumber":114,"Text":"Hranite se dopuštenim i lijepim jelima koja vam Allah daruje i budite zahvalni Allahu na blagodatima Njegovim, ako se samo Njemu klanjate"},{"SurahNumber":16,"VerseNumber":115,"Text":"On vam zabranjuje jedino strv, i krv, i svinjsko meso, i onu stoku koja je zaklana u nečije drugo, a ne u Allahovo ime. A onome ko bude primoran, ali ne iz želje, samo toliko da utoli glad – pa, Gospodar tvoj će, zaista, oprostiti i samilostan biti"},{"SurahNumber":16,"VerseNumber":116,"Text":"I ne govorite neistine jezicima svojim: \"Ovo je dopušteno, a ovo je zabranjeno\", da biste tako o Allahu neistine iznosili. Oni koji o Allahu govore neistine – neće uspjeti"},{"SurahNumber":16,"VerseNumber":117,"Text":"kratko će uživati, i njih će strašna patnja čekati"},{"SurahNumber":16,"VerseNumber":118,"Text":"Jevrejima smo zabranili ono o čemu smo ti prije kazivali; Mi njima nismo nepravedni bili, oni su sami sebi nepravdu nanijeli"},{"SurahNumber":16,"VerseNumber":119,"Text":"Onima koji urade zlo iz neznanja, pa se kasnije pokaju i poprave, Gospodar tvoj će poslije toga, sigurno, oprostiti i samilostan biti"},{"SurahNumber":16,"VerseNumber":120,"Text":"Ibrahim je bio primjer čestitosti, pokoran Allahu, pravi vjernik, nije druge smatrao Allahu ravnim"},{"SurahNumber":16,"VerseNumber":121,"Text":"i bio je zahvalan na blagodatima Njegovim; On je njega izabrao i na Pravi put izveo"},{"SurahNumber":16,"VerseNumber":122,"Text":"i Mi smo mu sačuvali lijep spomen na ovome svijetu, a na onome svijetu će doista biti među onima dobrima"},{"SurahNumber":16,"VerseNumber":123,"Text":"Poslije smo tebi objavili: \"Slijedi vjeru Ibrahimovu, vjeru pravu, on nije Allahu druge smatrao ravnim"},{"SurahNumber":16,"VerseNumber":124,"Text":"Svetkovanje subote je propisano onima koji su imali različita mišljenja o njoj, i Gospodar tvoj će na Sudnjem danu njima presuditi u onome oko čega su se razišli"},{"SurahNumber":16,"VerseNumber":125,"Text":"Na put Gospodara svoga mudro i lijepim savjetom pozivaj i s njima na najljepši način raspravljaj! Gospodar tvoj zna one koji su zalutali s puta Njegova, i On zna one koji su na Pravome putu"},{"SurahNumber":16,"VerseNumber":126,"Text":"Ako hoćete da na nepravdu uzvratite, onda učinite to samo u onolikoj mjeri koliko vam je učinjeno; a ako otrpite, to je, doista, bolje za strpljive"},{"SurahNumber":16,"VerseNumber":127,"Text":"Strpljiv budi! Ali, strpljiv ćeš biti samo uz Allahovu pomoć. I ne tuguj za njima, i neka ti nije teško zbog spletkarenja njihova"},{"SurahNumber":16,"VerseNumber":128,"Text":"Allah je zaista na strani onih koji se Njega boje i grijeha klone i koji dobra djela čine"}]}