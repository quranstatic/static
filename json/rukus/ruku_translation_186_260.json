{"Id":260,"LanguageCodes":["mr","mrw"],"Name":"mrw-guroalimsaroman","Author":"Guro Alim Saromantang","Language":"Maranao","Description":"Maranao","Direction":"ltr","Source":"http://www.qurandatabase.org","Translations":[{"SurahNumber":11,"VerseNumber":36,"Text":"Na iniilaham ko Noh a: \"Mataan aya! a da dn a pharatiyaya ko pagtawng ka, a rowar ko taw a andang a miyamaratiyaya! Na ding ka pmbokoon so pinggolawla iran"},{"SurahNumber":11,"VerseNumber":37,"Text":"Go mbaaling ka so kapal, sii ko kaylay Ami ago so ilaham Ami, go ding ka Rakn pagangaya so makapantag ko siran a mindadarowaka: Mataan! a siran na pagldn siran"},{"SurahNumber":11,"VerseNumber":38,"Text":"Na so kaphagmbaali niyan ko kapal: Na oman i somagad on ko manga nakoda ko pagtaw niyan, na pamagrgan iran skaniyan. Pitharo iyan a: \"Apiya kami niyo pphamagrgi, ka mataan! a skami na pamagrgan ami skano (mambo so oriyan iyan) a lagid o kapphamagrgi niyo rkami"},{"SurahNumber":11,"VerseNumber":39,"Text":"Na katokawan iyo bo o antawaa i katalingomaan a siksa a pakarondann Iyan, go kawlogan sa siksa a tatap"},{"SurahNumber":11,"VerseNumber":40,"Text":"Taman sa kagiya a makawma so sogoan Ami, go piyamangmbowatan a ig so lopa! Na pitharo Ami a: \"Prorang ka on, ko oman i (sadinis sa) ngganapa a dowa: (mama, go babay), go so taalok rka, inonta so taw a miyaona on so katharo, go (proranang ka on) so taw a miyamaratiyaya a pd iyan, a rowar ko mayto"},{"SurahNumber":11,"VerseNumber":41,"Text":"Na pitharo iyan a: \"Da kano ron, sii ko ngaran o Allah, so kapkhtas iyan go so kaptharg iyan. Mataan! a so Kadnan ko na titho a Manapi, a Makalimoon"},{"SurahNumber":11,"VerseNumber":42,"Text":"Na giyoto na ipkhtas iyan siran ko manga bagl a lagid o manga palaw, go tiyawag o Noh so wata iyan, a aya btad iyan na tomiyawarang: \"Hay ikaritan ko, da ka rkami, go di ka thapi ko manga kapir"},{"SurahNumber":11,"VerseNumber":43,"Text":"Pitharo (o wata) iyan a: \"Sii ako phagapas ko palaw ka kharn ako niyan ko ig.\" Pitharo (o Noh): \"Da a khapalihara sa alongan nai ko sogoan o Allah, inonta so taw a inikalimo Iyan!\" Na kiyaltan siran o bagl, na miyabaloy a pd ko miyanga-aald"},{"SurahNumber":11,"VerseNumber":44,"Text":"Na adn a mitharo sa: \"Hay lopa! Lamdang ka so ig ka, go hay kawang! targn ka (so oran)!\" Na minirat so ig, go minggolalan so sogoan, go miyakadongko (so kapal) ko palaw a Al-Jodii, na adn a mitharo sa: \"Kapakawatan (ko limo) a bagian o pagtaw a da pamaginontolan"},{"SurahNumber":11,"VerseNumber":45,"Text":"Na miyangni so Noh ko Kadnan iyan, sa pitharo iyan a: \"Kadnan ko, mataan! a so wata akn a pd ko taalok rakn. Go mataan! a so diyandii Ka na bnar, go Ska i taralbi a Maontol ko manga kokoman"},{"SurahNumber":11,"VerseNumber":46,"Text":"Pitharo (o Allah): \"Hay Noh, mataan! a skaniyan na kna a ba pd ko taalok rka: Mataan aya! a galbk a di mapiya; na ding ka Rakn phangniya so da a kataong ka on. Mataan! a Sakn na pphangthomaan Ko ska, ka oba ka mabaloy a pd ko di manga tatao"},{"SurahNumber":11,"VerseNumber":47,"Text":"Pitharo (o Noh): \"Kadnan ko, mataan! a sakn na mlindong ako Rka, sa ba ko rka mapangni so da a katao ko ron. Na odi akong Ka napii, go di akong Ka ipangalimo, na khabaloy ako a pd ko miyangalologi"},{"SurahNumber":11,"VerseNumber":48,"Text":"Adn a mitharo: \"Hay Noh! tpad ka sa kalilintad. Phoon Rkami, go madakl a mapiya a sii rka, go sii ko manga pagtaw a pd ka: Na adn a manga pagtaw a phakisawitan Ami kiran (so doniya), oriyan iyan na khasogat siran a siksa a malipds a phoon Rkami"},{"SurahNumber":11,"VerseNumber":49,"Text":"Giyaya na pd ko manga totholan ko migagaib, a iphagilaham Ami rka: Na ding ka ya katawan (ya Mohammad), ska, go di katawan o pagtawng ka ko onaan aya. Na phantang ka: Mataan! a so khabolosan a daag na bagian o khipanananggila"}]}