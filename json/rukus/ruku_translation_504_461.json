{"Id":461,"LanguageCodes":["ur","urd"],"Name":"urd-muhammadtaqiusm","Author":"Muhammad Taqi Usmani","Language":"Urdu","Description":"Urdu","Direction":"rtl","Source":"","Translations":[{"SurahNumber":71,"VerseNumber":1,"Text":"ہم نے نوح کو ان کی قوم کے پاس بھیجا کہ اپنی قوم کو خبردار کرو، قبل اس کے کہ ان پر کوئی دردناک عذاب آکھڑا ہو۔"},{"SurahNumber":71,"VerseNumber":2,"Text":"(چنانچہ) انہوں نے (اپنی قوم سے) کہا کہ : اے میری قوم ! میں تمہارے لیے ایک صاف صاف خبردار کرنے والا ہوں۔"},{"SurahNumber":71,"VerseNumber":3,"Text":"کہ اللہ کی عبادت کرو، اور اس سے ڈرو، اور میرا کہنا مانو۔"},{"SurahNumber":71,"VerseNumber":4,"Text":"اللہ تمہارے گناہوں کی مغفرت فرمائے گا، اور تمہیں ایک مقرر وقت تک باقی رکھے گا۔ بیشک جب اللہ کا مقرر کیا ہوا وقت آجاتا ہے تو پھر وہ موخر نہیں ہوتا۔ کاش کہ تم سمجھتے ہوتے۔"},{"SurahNumber":71,"VerseNumber":5,"Text":"(پھر) نوح نے (اللہ تعالیٰ سے) کہا کہ : میرے پروردگار ! میں نے اپنی قوم کو رات دن (حق کی) دعوت دی ہے۔"},{"SurahNumber":71,"VerseNumber":6,"Text":"لیکن میری دعوت کا اس کے سوا کوئی نتیجہ نہیں ہوا کہ وہ اور زیادہ بھاگنے لگے۔"},{"SurahNumber":71,"VerseNumber":7,"Text":"اور میں نے جب بھی انہیں دعوت دی، تاکہ آپ ان کی مغفرت فرمائیں تو انہوں نے اپنی انگلیاں اپنے کانوں میں دے لیں، اپنے کپڑے اپنے ا وپر لپیٹ لیے، اپنی بات پر اڑ رہے، اور تکبر ہی تکبر کا مظاہرہ کرتے رہے۔"},{"SurahNumber":71,"VerseNumber":8,"Text":"پھر میں نے انہیں پکار پکار کر دعوت دی"},{"SurahNumber":71,"VerseNumber":9,"Text":"پھر میں نے ان سے علانیہ بھی بات کی، اور چپکے چپکے بھی سمجھایا۔"},{"SurahNumber":71,"VerseNumber":10,"Text":"چنانچہ میں نے کہا کہ : اپنے پروردگار سے مغفرت مانگو، یقین جانو وہ بہت بخشنے والا ہے۔"},{"SurahNumber":71,"VerseNumber":11,"Text":"وہ تم پر آسمان سے خوب بارشیں برسائے گا۔"},{"SurahNumber":71,"VerseNumber":12,"Text":"اور تمہارے مال اور اولاد میں ترقی دے گا، اور تمہارے لیے باغات پیدا کرے گا، اور تمہاری خاطر نہریں مہیا کردے گا۔"},{"SurahNumber":71,"VerseNumber":13,"Text":"تمہیں کیا ہوگیا ہے کہ تم اللہ کی عظمت سے بالکل نہیں ڈرتے ؟"},{"SurahNumber":71,"VerseNumber":14,"Text":"حالانکہ اس نے تمہیں تخلیق کے مختلف مرحلوں سے گزار کر پیدا کیا ہے"},{"SurahNumber":71,"VerseNumber":15,"Text":"کیا تم نے یہ نہیں دیکھا کہ اللہ نے کس طرح سات آسمان اوپر تلے پیدا فرمائے ہیں ؟"},{"SurahNumber":71,"VerseNumber":16,"Text":"اور ان میں چاند کو نور بنا کر اور سورج کو چراغ بنا کر پیدا کیا ہے۔"},{"SurahNumber":71,"VerseNumber":17,"Text":"اور اللہ نے تمہیں زمین سے بہترین طریقے پر اگایا ہے۔"},{"SurahNumber":71,"VerseNumber":18,"Text":"پھر وہ تمہیں دوبارہ اسی میں بھیج دے گا، اور (وہیں سے پھر) باہر نکال کھڑا کرے گا۔"},{"SurahNumber":71,"VerseNumber":19,"Text":"اور اللہ نے ہی تمہارے لیے زمین کو ایک فرش بنادیا ہے۔"},{"SurahNumber":71,"VerseNumber":20,"Text":"تاکہ تم اس کے کھلے ہوئے راستوں پر چلو۔"}]}