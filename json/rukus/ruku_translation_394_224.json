{"Id":224,"LanguageCodes":["rw","kin"],"Name":"kin-rmcrwanda","Author":"R. M. C. Rwanda","Language":"Kinyarwanda","Description":"Kinyarwanda","Direction":"ltr","Source":"https://www.islamic-invitation.com/","Translations":[{"SurahNumber":38,"VerseNumber":41,"Text":"Unibuke ubwo umugaragu wacu Ayubu yatakambiraga Nyagasani we agira ati \"Mu by’ukuri, Shitani yanteje ibyago n’ububabare"},{"SurahNumber":38,"VerseNumber":42,"Text":"(Allah aramubwira ati) \"Kubita ikirenge cyawe hasi; ayo mazi akonje (avuyemo) ni ayo kwiyuhagira no kunywa"},{"SurahNumber":38,"VerseNumber":43,"Text":"Nuko k’ubwimpuhwe ziduturutseho, tumugarurira umuryango we uri kumwe n’abandi nkawo, kugira ngo bibe urwibutso ku banyabwenge"},{"SurahNumber":38,"VerseNumber":44,"Text":"Unafate umuba w’udushari mu kuboko kwawe maze uwukubitishe (umugore wawe113), kugira ngo udatatira indahiro. Mu by’ukuri, twasanze (Ayubu) ari umuntu wihangana akaba n’umugaragu mwiza, kandi rwose yicuzaga cyane (kuri Allah)"},{"SurahNumber":38,"VerseNumber":45,"Text":"Kandi wibuke (yewe Muhamadi) abagaragu bacu; Ibrahimu, Isihaka na Yakubu; bari abanyamurava (mu kudusenga) bakanagira ubushishozi (mu idini)"},{"SurahNumber":38,"VerseNumber":46,"Text":"Mu by’ukuri, twarabatoranyije tubaha umwihariko wo kwibuka imperuka"},{"SurahNumber":38,"VerseNumber":47,"Text":"Kandi rwose imbere yacu bari intoranywa bakaba n’abantu beza"},{"SurahNumber":38,"VerseNumber":48,"Text":"Unibuke Isimayili, Aliyasa na Dhul’kifli; bose bari abantu beza"},{"SurahNumber":38,"VerseNumber":49,"Text":"Iyi (Qur’an) ni urwibutso. Kandi mu by’ukuri, abatinya (Allah) bazagira igarukiro ryiza"},{"SurahNumber":38,"VerseNumber":50,"Text":"Ijuru rihoraho, bazafungurirwa imiryango yaryo"},{"SurahNumber":38,"VerseNumber":51,"Text":"Aho bazaba begamye, batumiza imbuto nyinshi n’ibinyobwa"},{"SurahNumber":38,"VerseNumber":52,"Text":"Bazaba bari kumwe n’abagore barangamiye abagabo babo (gusa) kandi b’urungano"},{"SurahNumber":38,"VerseNumber":53,"Text":"Ibyo ni byo (bihembo) by’umunsi w’ibarura mwasezeranyijwe"},{"SurahNumber":38,"VerseNumber":54,"Text":"Mu by’ukuri, ibyo ni amafunguro yacu adateze kuzashira"},{"SurahNumber":38,"VerseNumber":55,"Text":"Ibyo (ni byo bizagororerwa abemera). Naho abanyabyaha bazagira igarukiro ribi"},{"SurahNumber":38,"VerseNumber":56,"Text":"Umuriro wa Jahanamu bazinjiramo, ukazaba ari bwo buturo bubi"},{"SurahNumber":38,"VerseNumber":57,"Text":"Ibyo (ni byo bihano bazahanishwa). Bityo, nibabisogongere; ni amazi yatuye n’amashyira"},{"SurahNumber":38,"VerseNumber":58,"Text":"N’ibindi (bihano) bimeze nkabyo by’ingeri nyinshi"},{"SurahNumber":38,"VerseNumber":59,"Text":"(Abayobeje abandi bazabwirwa bati) \"Aka ni agatsiko kaje kubana namwe (mu muriro)\", (bavuge bati) \"Nta heza bashyikiye kuko mu by’ukuri, binjiye mu muriro"},{"SurahNumber":38,"VerseNumber":60,"Text":"(Abayobejwe) bazavuga bati \"Ahubwo ni mwe mutashyikiye aheza kuko ari mwe mwawudukururiye (umuriro); kandi ni cyo cyicaro kibi"},{"SurahNumber":38,"VerseNumber":61,"Text":"Bazavuga bati \"Nyagasani wacu! Uwadukururiye ibi mwongerere ibihano byo mu muriro byikubye kabiri"},{"SurahNumber":38,"VerseNumber":62,"Text":"Bazanavuga bati \"Byatugendekeye bite ko tutabona bamwe mu bantu twabaraga mu nkozi z’ibibi"},{"SurahNumber":38,"VerseNumber":63,"Text":"Ese twabibeshyagaho (ku isi) tubannyega (naho ari abantu b’intungane, cyangwa bari kumwe natwe mu muriro) amaso yacu akaba atababona"},{"SurahNumber":38,"VerseNumber":64,"Text":"Mu by’ukuri, uko gusubiranamo kw’abantu bo mu muriro ni impamo"}]}