{"Id":260,"LanguageCodes":["mr","mrw"],"Name":"mrw-guroalimsaroman","Author":"Guro Alim Saromantang","Language":"Maranao","Description":"Maranao","Direction":"ltr","Source":"http://www.qurandatabase.org","Translations":[{"SurahNumber":1,"VerseNumber":1,"Text":"Sii ko ngaran o Allah, a Masalinggagaw, a Makalimoon"},{"SurahNumber":1,"VerseNumber":2,"Text":"So bantogan na rk o Allah, a Kadnan o manga kaadn"},{"SurahNumber":1,"VerseNumber":3,"Text":"A Masalinggagaw, a Makalimoon"},{"SurahNumber":1,"VerseNumber":4,"Text":"A Phapaar ko alongan a kapamalas"},{"SurahNumber":1,"VerseNumber":5,"Text":"Ska bo i phzoasoatn ami, go Ska bo i phangnian ami sa tabang"},{"SurahNumber":1,"VerseNumber":6,"Text":"Nggonanaowa kaming Ka ko okit a makaoontol"},{"SurahNumber":1,"VerseNumber":7,"Text":"So okit o siran a inikalimoo Ka siran, salakaw ko kiyararangitan Ka siran, go salakaw ko mithataridadag"},{"SurahNumber":2,"VerseNumber":1,"Text":"Alif, Lam, Mim. (so Allah i Matao ko paka-aantapan Iyan on)"},{"SurahNumber":2,"VerseNumber":2,"Text":"Katii so kitab; a da a sangka a madadalm on, a toroan ko khipanananggila"},{"SurahNumber":2,"VerseNumber":3,"Text":"A siran na paparatiyayaan iran so da mapayag, go ipphamayandg iran so sambayang, go so sabaad ko inibgay Ami kiran na ipphammgay iran"},{"SurahNumber":2,"VerseNumber":4,"Text":"Go siran na paparatiyayaan iran so (kitab a) initoron rka (ya Mohammad), go so initoron ko miyaonaan ka, go so akhirat na siran na tatangkdn iran"},{"SurahNumber":2,"VerseNumber":5,"Text":"Siran man i thatakna ko toroan, a phoon ko Kadnan iran, go siran man i phamakaslang sa maliwanag"},{"SurahNumber":2,"VerseNumber":6,"Text":"Mataan! a so siran a da pamaratiyaya, na mlagid kiran o piyakaiktiyar ka siran antawaa dang ka siran pakaiktiyara; ka di siran bo pharatiyaya"},{"SurahNumber":2,"VerseNumber":7,"Text":"Tiyotopan o Allah so manga poso iran go so kan´g iran, na kiyatagoan so manga kaylay iran sa pils; go adn a bagian iran a siksa a lbi a mala"},{"SurahNumber":2,"VerseNumber":8,"Text":"Na adn a pd ko manga manosiya a taw a gii tharo sa: \"Piyaratiyaya mi so Allah ago so alongan a mawri;\" a kna a ba siran mapaparatiyaya"},{"SurahNumber":2,"VerseNumber":9,"Text":"Plimpangn iran so Allah go so miyamaratiyaya; na da a pkhalimpang iran a rowar ko manga ginawa iran, sa di iran maiin´ngka"},{"SurahNumber":2,"VerseNumber":10,"Text":"Katatagoan so manga poso iran sa gdamn; na inomanan siran o Allah sa gdamn. Go adn a bagian iran a siksa a malipds, sabap ko kiyapamokhag iran"},{"SurahNumber":2,"VerseNumber":11,"Text":"Go amay ka pitharo kiran a \"Di kano phaminasa ko lopa,\" na tharoon iran a: \"Skami na giyabo a kapphangompiya mi"},{"SurahNumber":2,"VerseNumber":12,"Text":"Tanodan, ka mataan! a siran i pphamaminasa, na ogaid na di iran maiin´ngka"},{"SurahNumber":2,"VerseNumber":13,"Text":"Go amay ka pitharo kiran a: \"Paratiyaya kano sa lagid o kiyaparatiyaya o (sabaad ko) manga manosiya:\" na tharoon iran a: \"Ino kami pharatiyaya sa lagid o kiyaparatiyaya o manga lalong!\" â€“ tanodan, ka mataan! a siran i manga lalong, na ogaid na di iran katawan"},{"SurahNumber":2,"VerseNumber":14,"Text":"Go igira a minithoona iran so miyamaratiyaya, na tharoon iran a: \"Miyaratiyaya kami;\" na igira a miyakandod siran ko manga olowan iran, na tharoon iran a: \"Mataan! a skami na pd iyo. Go aya bo oto a kowan na giya di kiran kapagizawizawa"},{"SurahNumber":2,"VerseNumber":15,"Text":"So Allah i mbadal kiran ko di iran kapagizawizawa ko miyamaratiyaya, go tataalikn Iyan kiran ko gi iran kandarowaka; a gii siran mromparompak"},{"SurahNumber":2,"VerseNumber":16,"Text":"Siran man so inipamasa iran ko kadadag so toroan: Na da makalaba so kiyandagang iran, go da siran makakdg sa ontol"},{"SurahNumber":2,"VerseNumber":17,"Text":"Aya ropaan iran na lagid o miniyag sa apoy; na kagiya a kasindawan iyan so mliliyota on, na piyadng o Allah so sindaw kiran go inibagak Iyan siran ko manga lilibotng. Na di siran phakaylay"},{"SurahNumber":2,"VerseNumber":18,"Text":"(Siran) Na manga bngl, manga omaw, manga bota; na siran na di siran dn phakandod"},{"SurahNumber":2,"VerseNumber":19,"Text":"Odi na lagid o miyasogat a mabagr a oran a phoon ko kawang a kadadalman sa manga lilibotng, go dalndg, go kilat: Pkhioln iran so manga tindoro iran ko manga tangila iran phoon ko manga parti, ka kalk iran ko kapatay. Na so Allah na katatangkalan Iyan so da pamaratiyaya"},{"SurahNumber":2,"VerseNumber":20,"Text":"Maytobo na so kilat na masinggaot iyan so manga kaylay iran; oman iyan siran kasindawan, na makalalakaw siran on, na igira a mikhnm kiran, na makathangn siran. Na o kabaya o Allah, na mataan! a khaylang Iyan so kan´g iran go so manga kaylay iran; ka mataan! a so Allah na sii ko langowan taman na Gaos Iyan"},{"SurahNumber":2,"VerseNumber":21,"Text":"Hay manga manosiya, zoasoata niyo so Kadnan iyo, a so miyadn rkano ago so miyangaoona an iyo, ka ang kano makapanananggila"},{"SurahNumber":2,"VerseNumber":22,"Text":"So inadn Iyan rkano so lopa a miyakayat, go so langit a atp; ago piyakatoron Iyan a phoon ko kawang so ig; na inisabap Iyan on a kiyapakagmawa Niyan ko manga onga a pagpr rkano; na di kano phangmbaal sa manga saginda o Allah a skano na katawan iyo (a da a saginda Niyan)"},{"SurahNumber":2,"VerseNumber":23,"Text":"Na oba kano zasangka ko (Qor´an a) initoron Ami ko oripn Ami, na mbaas kano sa sorah a lagid iyan; go tawaga niyo so manga katohanan iyo (a mamakatabang rkano) a salakaw ko Allah, amay ka skano i manga bnar"},{"SurahNumber":2,"VerseNumber":24,"Text":"Na amay ka di niyo manggolawla, go di niyo dn mapnggolawla na pananggilai niyo so apoy a aya itagon iyan na so manga manosiya ago so manga ator! - a inithiyakap ko di phamaratiyaya"},{"SurahNumber":2,"VerseNumber":25,"Text":"Na pphamanotholang ka ko siran a miyamaratiyaya, go pinggalbk iran so manga pipiya a: Mataan! a adn a bagian iran a manga sorga, a pphamangondas ko kababaan iyan so manga lawasayg. Oman siran roo natan sa onga a pagpr, na tharoon iran a: \"Giyai so (lagid o) in´nat rktano a miyaona,\" na phagowitn kiran oto a makapzasagindai: Go adn a bagian iran roo a manga karoma a manga soti; sa ron siran on dn makakakal"},{"SurahNumber":2,"VerseNumber":26,"Text":"Mataan! a so Allah na di Niyan phakamawagn so kambaal sa ibarat, apiya rngit go so lawan on. Na so pman so siran a miyamaratiyaya na katawan iran a mataan! a skaniyan so bnar a phoon ko Kadnan iran; na so pman so da pamaratiyaya na gi iran tharoon a: \"Antonaa i aantapan o Allah sangkai a ibarat?\" Madakl a pndadagn Iyan sa sabap saya, go madakl a pthoroon Iyan sa sabap saya; na da a ndadagn Iyan sa sabap saya, a rowar ko manga songklid"},{"SurahNumber":2,"VerseNumber":27,"Text":"Siran na pphamarngkasn iran so diyandi o Allah ko oriyan o kiyailot iyan, go pphanphdn iran so inisogo o Allah a kapakakhakamptaa on, go pphaminasa siran ko lopa: Na siran man na siran so manga logi"},{"SurahNumber":2,"VerseNumber":28,"Text":"Andamanaya i di niyo kapharatiyayaa ko Allah? - A aya btad iyo na maatay, na inoyag kano Niyan; oriyan iyan na mbono on kano Niyan, na oriyan iyan na pagoyagn kano Niyan (ko akhirat); oriyan iyan na Ron kano bo phakandoda"},{"SurahNumber":2,"VerseNumber":29,"Text":"Skaniyan so inadn Iyan a rk iyo so madadalm ko lopa langon; oriyan iyan na siyangor Iyan so langit, na pithaong Iyan siran phiyapiya a pito a manga langit; go Skaniyan na so langowan taman na katawan Iyan"},{"SurahNumber":2,"VerseNumber":30,"Text":"Na gowani, na pitharo o Kadnan ka ko manga malaikat a: \"Mataan! a Sakn na magmbaal Ako sii ko lopa sa khalifa.\" Na pitharo iran a: \"Ino Ka on pagmbaal sa taw a phaminasa on go phamakaragiray ron ko manga rogo? - a skami na ipthasbik ami so poding Ka, go pzotin ami Ska?\" Pitharo Iyan a: \"Mataan! a Sakn na katawan Ko so di niyo katawan"},{"SurahNumber":2,"VerseNumber":31,"Text":"Na inindao Niyan ko Adam so manga ngaran langon; oriyan iyan na siyandig Iyan siran ko manga malaikat, na pitharo Iyan a: \"Panothola niyo Rakn so manga ngaran nai oba skano i manga bnar"},{"SurahNumber":2,"VerseNumber":32,"Text":"Pitharo iran a: \"Soti Ka, da a katao ami, a rowar ko inindaong Ka rkami. Mataan! a Ska bo i Matao a Mawngangn"},{"SurahNumber":2,"VerseNumber":33,"Text":"Pitharo (o Allah): \"Hay Adam, panotholang ka kiran so manga ngaran iran. \"Na kagiya a mapanothol iyan kiran so manga ngaran iran, na pitharo (o Allah): \"Ba Ko rkano da tharoa a mataan! a katawan Ko so mapag-uma ko manga langit ago so lopa, go katawan Ko so papayagn iyo go so pag-umaan niyo"},{"SurahNumber":2,"VerseNumber":34,"Text":"Na gowani, na pitharo Ami ko manga malaikat a: \"Pangalimbabaan kano ko Adam.\" Na miyangalimbabaan siran, inonta so iblis: Ka somiyangka, go mimaratabat: Na miyapd ko da pamaratiyaya"},{"SurahNumber":2,"VerseNumber":35,"Text":"Go pitharo Ami a: \"Hay Adam, babaling ka, ska ago si karomang ka ko sorga; go kang kano ron sa kapangondaya sa sadn sa kabaya iyo; go di kano pagobay sangkai a kayo, ka mbaloy kano a pd ko da pamaginontolan"},{"SurahNumber":2,"VerseNumber":36,"Text":"Na miyapokas siran roo o shaytan, go miyapakaawa iyan siran ko btad iran. Na pitharo Ami a: \"Tpad kano, sa so sabaad rkano na ridoay o sabaad. Go adn a bagian iyo ko lopa a kapthaknaan go kawiyagan, taman ko masa (o kapatay)"},{"SurahNumber":2,"VerseNumber":37,"Text":"Na adn a miyasowa o Adam a phoon ko Kadnan iyan a manga katharo, na piyakatawbat Iyan skaniyan; ka mataan! a Skaniyan so Pphanarima ko tawbat, a Makalimoon"},{"SurahNumber":2,"VerseNumber":38,"Text":"Pitharo Ami a: \"Tpad kano phoon ko sorga langon; na amay ka adn a makatalingoma rkano a phoon Rakn a toroan, na sadn sa monot ko toroan Ko, na da a pangandam iran, go di siran makamboko (ko alongan a mawri)"},{"SurahNumber":2,"VerseNumber":39,"Text":"Na so siran a da pamaratiyaya, go piyakambokhag iran so manga ayat Ami, na siran man i manga taw ko naraka; sa ron siran on dn makakakal"},{"SurahNumber":2,"VerseNumber":40,"Text":"Hay manga moriyataw o Israil, tatadmi niyo so limo Akn a so inipangalimo Akn rkano, go tomana niyo so diyandi Akn rkano ka tomann Ko so diyandi rkano, go Sakn bo i kalkn iyo"},{"SurahNumber":2,"VerseNumber":41,"Text":"Go paratiyayaa niyo so (Qor´an a) initoron Akn a tomiyanto ko matatangan iyo, go di skano i paganay a di ron pharatiyaya, go di niyo phamasaan so manga ayat Akn sa arga a mayto; go Sakn bo i kalkn iyo"},{"SurahNumber":2,"VerseNumber":42,"Text":"Go di niyo khmbotn ko bnar so ribat, go di niyo phagmaa so bnar a skano na katawan iyo"},{"SurahNumber":2,"VerseNumber":43,"Text":"Go pamayandgn iyo so sambayang; go tonaya niyo so zakat; go roko kano a pd ko pphroroko"},{"SurahNumber":2,"VerseNumber":44,"Text":"Ino niyo pzogo on ko manga manosiya so mapiya, na pakalilipatan iyo so manga ginawa niyo, a skano na kapphangadian iyo so kitab? Ba da a manga sabot iyo"},{"SurahNumber":2,"VerseNumber":45,"Text":"Na pangni kano sa tabang sa nggolalan ko kaphantang ago so kazambayang: Na mataan aya! a titho a margn, inonta bo ko khipangangalimbabaan (ko Allah)"},{"SurahNumber":2,"VerseNumber":46,"Text":"A siran na tatangkdn iran a mataan! a siran na mipthoona iran so Kadnan iran, go mataan! a siran na Ron siran phamakandod"},{"SurahNumber":2,"VerseNumber":47,"Text":"Hay manga moriyataw o Israil, tadmi niyo so limo Akn a so inipangalimo Akn rkano, go mataan! a Sakn na inilbi Ko skano ko manga kaadn (ko miyaona a masa)"},{"SurahNumber":2,"VerseNumber":48,"Text":"Go kalkn iyo so gawii a da a khiyogop o isa ginawa ko isa ginawa a mayto bo go da a khatarima on a safaat, go da a khakowa on a sambi, go di siran khatabangan"},{"SurahNumber":2,"VerseNumber":49,"Text":"Na gowani na siyabt Ami skano ko pagtaw o Pir´awn a irarasay iran rkano so marata a siksa, ka pphanombaliin iran so manga wata iyo a manga mama na phlambaan iran so manga babay rkano; na adn a matatago roo man a tiyoba a phoon ko Kadnan iyo a Lbi-a-mala"},{"SurahNumber":2,"VerseNumber":50,"Text":"Na gowani na siray Ami rkano so kalodan na siyabt Ami skano na inld Ami so pagtaw o Pir´awn a skano na kababantayan iyo"},{"SurahNumber":2,"VerseNumber":51,"Text":"Go gowani na miyakiphasada Kami ko Mosa sa pat polo gawii, oriyan iyan na kinowa niyo so sapi (a katohanan) ko oriyan iyan, na skano na miyakanggolawla kano sa di ontol"},{"SurahNumber":2,"VerseNumber":52,"Text":"Oriyan iyan na pimaapan Ami skano ko oriyan oto; ka ang kano makapanalamat"},{"SurahNumber":2,"VerseNumber":53,"Text":"Na gowani na inibgay Ami ko Mosa so kitab, go so padoman: Ka ang kano mamakaontol"},{"SurahNumber":2,"VerseNumber":54,"Text":"Go gowani na pitharo o Mosa ko pagtaw niyan a: \"Hay pagtaw akn, mataan! a skano na miyabinasa niyo so manga ginawa niyo sa kiyakowaa niyo ko sapi (a katohanan): Na thawbat kano ko miyadn rkano, sa bonoa o da makazala so miyakazala rkano; giyoto man i mapiya rkano sii ko Kadnan iyo.\" Na piyakatawbat kano Niyan: Ka mataan! a Skaniyan so Pphanarima ko tawbat, a Makalimoon"},{"SurahNumber":2,"VerseNumber":55,"Text":"Go gowani na pitharo iyo a: \"Hay Mosa, di ami ska dn pharatiyayaan taman sa di ami maylay so Allah a mapayag,\" na piyolang kano o parti a skano na kababantayan iyo"},{"SurahNumber":2,"VerseNumber":56,"Text":"Oriyan iyan na inoyag Ami skano ko oriyan o kiyapatay niyo: Ka ang kano makapanalamat"},{"SurahNumber":2,"VerseNumber":57,"Text":"Go inipayong Ami rkano so gabon go piyakatoron Ami rkano so Manna, go so (papanok a) Salwa, (sa pitharo Ami a:) \"Kang kano ko manga pipiya a inipagpr Ami rkano:\" Na da Kami ran kabinasai, na ogaid na so manga ginawa iran i kiyabinasaan iran"},{"SurahNumber":2,"VerseNumber":58,"Text":"Go gowani na pitharo Ami a: \"Sold kano sangkai a ingd (a Baytal Moqaddas), na kang kano ron sa sadn sa kabaya iyo sa kapangondaya; go sold kano ko pinto sa pangangalimbabaan kano, go tharo kano sa phakaponas sa dosa, ka napin Ami rkano so manga kasalaan iyo go omanan Ami (sa balas) so miphipiyapiya"},{"SurahNumber":2,"VerseNumber":59,"Text":"Na siyambian o siran a da pamaginontolan sa katharo a salakaw ko pitharo kiran; na piyakatoronan Ami so siran a da pamaginontolan sa siksa a phoon ko langit, sabap ko kiyapanongklid iran"},{"SurahNumber":2,"VerseNumber":60,"Text":"Na gowani na inipangni sa inomn o Mosa so pagtaw niyan; na pitharo Ami a: \"Bntoln ka so badas ka ko ator (na inibntol iyan on).\" Na miyakambowat on so sapolo ago dowa a bowalan. Na sabnar a kiyatokawan o oman i isa ka sagorompong so sagba iran. (go pitharo Ami:) kang kano go inom kano ko pagpr o Allah, go di kano phangalandada ko lopa a pphamakakayd kano"},{"SurahNumber":2,"VerseNumber":61,"Text":"Na gowani na pitharo iyo a: \"Hay Mosa, di ami dn khitigr so pangn´ngkn a sasa-soson; na pangniyang ka rkami ko Kadnan ka a pakagmawan kami Niyan sa pd ko pphakathoon o lopa, a llthaan on, go sikowa on, go lasona on, go kodalis on, go tiboyas on.\" Pitharo (o Mosa): \"Ino niyo pzambia ko korang so mapiya? Tana kano sa bandar a ingd, ka mataan! a khakowa niyo so piyangni niyo.\" Na miyaadn kiran so kahinaan go so kapakarondan; go miyakakholokog siran sa rarangit a phoon ko Allah. Giyoto man na sabap sa mataan! a siran na da iran paratiyayaa so manga ayat o Allah go pphamonoon iran so manga nabi sa di ontol. Giyoto man na sabap ko kiyandarowaka iran go so kiyapmalawani iran"},{"SurahNumber":2,"VerseNumber":62,"Text":"Mataan! a so siran a miyamaratiyaya, go siran a manga Yahodi, go so manga Kristiyan, go so manga Sabiin, - na sadn sa maratiyaya on ko Allah go so alongan a mawri, go nggalbk sa mapiya, na adn a bagian iyan a balas kiran sii ko Kadnan iran: Go da a pangandam iran, go di siran makamboko (ko alongan a mawri)"},{"SurahNumber":2,"VerseNumber":63,"Text":"Na gowani na tiyarima Ami so diyandi iyo ko kiniporoon Ami ko kaporoan iyo ko palaw: (go pitharo Ami) \"Kpiti niyo so inibgay Ami rkano zabnsabnar go tatadmi niyo so madadalm on: ka an kano makapanananggila"},{"SurahNumber":2,"VerseNumber":64,"Text":"Oriyan iyan na tomiyalikhod kano ko oriyan oto: Na o da so gagaw rkano o Allah go so limo Iyan, na miyabaloy kano dn a pd ko miyangalologi"},{"SurahNumber":2,"VerseNumber":65,"Text":"Na sabnsabnar a kiyatokawan iyo so mimamalawani rkano sii ko alongan a Sapto: Na pitharo Ami kiran a: \"Mbaloy kano a manga amo, a miyamakadapanas"},{"SurahNumber":2,"VerseNumber":66,"Text":"Na biyaloy Ami skaniyan a poringana ko masa niyan go so oriyan iyan, go thoma ko khipanananggila"},{"SurahNumber":2,"VerseNumber":67,"Text":"Na gowani na pitharo o Mosa ko pagtaw niyan a: \"Mataan! a so Allah na isosogo Iyan rkano a kasombali iyo sa sapi.\" Na pitharo iran a: \"Ino kaming ka khowaa kasablawan?\" Pitharo iyan a: \"Mlindong ako ko Allah oba ako maadn a pd ko da a manga mlng iyan"},{"SurahNumber":2,"VerseNumber":68,"Text":"Pitharo iran a: \"Pangniang ka rkami ko Kadnan ka a payagn Iyan rkami o antona onon (a sapi).\" Pitharo iyan a: \"Mataan! a so Allah na ptharoon Iyan a: Mataan! a skaniyan na sapi a di matoa, go di mangoda, katatangkaan ko pagltan oto: Na nggolawlaa niyo so isosogo rkano"},{"SurahNumber":2,"VerseNumber":69,"Text":"Pitharo iran a: \"Pangniang ka rkami ko Kadnan ka a payagn Iyan rkami o antonaa i warna niyan.\" Pitharo (o Mosa): \"Mataan a so Allah na ptharoon Iyan a: Mataan! a skaniyan na sapi a binaning, a maloto so warna niyan, a phakabimban ko phphamakaylay ron"},{"SurahNumber":2,"VerseNumber":70,"Text":"Pitharo iran a: \"Pangniang ka rkami ko Kadnan ka a payagn Iyan rkami o antona onon a sapi: Ka mataan! a so manga sapi na miyakaplilingowa rkami: Na mataan! a skami na omiyog so Allah, na matoon ami dn"},{"SurahNumber":2,"VerseNumber":71,"Text":"Pitharo (o Mosa): \"Mataan! a so Allah na ptharoon Iyan a: Mataan! a skaniyan na sapi a da marasay sa ba pndado ko lopa, go di iphamakayg ko manga pangomaan; da a paawing iyan, da a palang iyan.\" Pitharo iran a: \"Imanto na minitalingomang ka so bnar.\" Na siyombali iran oto, go mayto bo na di iran mapnggolawla"},{"SurahNumber":2,"VerseNumber":72,"Text":"Na gowani ko mamono so isa rkano sa taw na iniszndla iyo to: Na so Allah i miyayag ko pag-umaan iyo"},{"SurahNumber":2,"VerseNumber":73,"Text":"Na pitharo Ami a: \"Papsn iyo ron so sabaad on (ko sapi)\". Lagid man oto a kapagoyaga o Allah ko miyamatay go pphakiilay Niyan rkano so manga tanda Iyan: ka an iyo gii manggdagda"},{"SurahNumber":2,"VerseNumber":74,"Text":"Oriyan iyan na mithgas so manga poso iyo ko oriyan oto: Na skaniyan na lagid o ator odi na lawan on sa katgas. Ka mataan! a so sabaad ko ator na sabnar a so pphakambowat on so manga lawasayg; go mataan! a so sabaad on na sabnar a so pkhabngkag na pphakagmaw ron so ig: Go mataan! a so sabaad on na sabnar a so pkhawlog sa phoon ko kalk ko Allah. Na kna a ba kalilipati o Allah so gii niyo nggolawlaan"},{"SurahNumber":2,"VerseNumber":75,"Text":"Ati iinamn iyo a kaparatiyayaa iran rkano? - A sabnar a adn a salompok kiran a pphamakin´gn iran so katharo o Allah, na oriyan iyan na pphamagalinn iran ko oriyan o kiyasabota iran on a siran na katawan iran"},{"SurahNumber":2,"VerseNumber":76,"Text":"Go igira a minithoona iran so miyamaratiyaya, na tharoon iran a: \"Miyaratiyaya kami.\" Na igira a miyakandod so sabaad kiran ko sabaad, na tharoon iran a: \"Ino niyo kiran pphanonotholana so piyakitokawan rkano o Allah, a khikarina iran rkano to sii ko Kadnan niyo?\" â€“ ba daa manga sabot iyo"},{"SurahNumber":2,"VerseNumber":77,"Text":"Ba iran di katawi a mataan! a so Allah na katawan Iyan so isosoln iran go so papayagn iran"},{"SurahNumber":2,"VerseNumber":78,"Text":"Na adn a pd kiran a manga Ommi, a da a katawan iran ko kitab, a rowar ko manga siyarangkoni, go da (a katawan iran) inonta na pphagantangan siran"},{"SurahNumber":2,"VerseNumber":79,"Text":"Na so sangat a siksa na bagian o siran a ipphanorat iran ko kitab so manga lima iran, (a di iran mbabaasn), oriyan iyan na gi iran tharoon a: \"Giyai na phoon ko Allah,\" ka kagiya a ipphamasa iran oto sa arga a mayto! - na sangat a siksa a bagian iran phoon ko kinipanoratn on o manga lima iran, go sangat a siksa a bagian iran phoon ko gi iran on khisokatn"},{"SurahNumber":2,"VerseNumber":80,"Text":"Go pitharo iran a: \"Da dn a kakhaskho a rkami o apoy inonta bo ko manga alongan a mabibilang.\" Tharoang ka (ya Mohammad): \"Ba kano miyakakowa sii ko Allah sa diyandi, na di pndorat so Allah ko diyandi Iyan? Antawaa gii niyo tharoon makapantag ko Allah so da a mlng iyo ron"},{"SurahNumber":2,"VerseNumber":81,"Text":"Oway man, sadn sa nggalbk sa marata, go katangkali skaniyan o kasalaan iyan, - na siran man i manga taw ko naraka: Sa ron siran on dn makakakal"},{"SurahNumber":2,"VerseNumber":82,"Text":"Na so miyamaratiyaya, go pinggalbk iran so manga pipiya, na siran man i manga taw ko sorga: Sa ron siran on dn makakakal"},{"SurahNumber":2,"VerseNumber":83,"Text":"Na gowani na tiyarima Ami so maylot a diyandi o manga moriyataw o Israil (go pitharo Ami): Da a pzoasoata niyo a inonta so Allah; go (phiyapiya i niyo) so mbala a loks sa tanto a kaphiyapiya, go so adn a katotonganay ron, go so manga wata a ilo go so manga miskin; go tharo kano ko manga manosiya sa mapiya; go pamayandgn iyo so sambayang; go tonaya niyo so zakat. Oriyan iyan na mimbarapaling kano, inonta so mayto a pd rkano, a skano na tomatalikhod kano"},{"SurahNumber":2,"VerseNumber":84,"Text":"Na gowani na tiyarima Ami so maylot a diyandi iyo: Sa di niyo phamakaragirayn so manga rogo (o sabaad) rkano, go di niyo mbogawn so sabaad rkano ko manga ingd iyo: Na oriyan iyan na miyagikral kano, a skano na kazasaksian iyo"},{"SurahNumber":2,"VerseNumber":85,"Text":"Oriyan iyan na skano wai, na pphamonoon iyo so sabaad rkano, go pphakaawaan iyo so isa ka sagorompong rkano ko manga ingd iran; gii niyo thatabangaan kiran so dosa, go so kapakipriridoay; na amay ka adn a miniyoma iran rkano a manga biyag, na phagaonn iyo siran (a tamok), a skaniyan na hiyaram rkano so kapakaawaa kiran. Ino a paparatiyayaan iyo so sabaad ko kitab, na phagongkirn iyo so sabaad? Na da a balas ko taw a pnggolawla roo a pd rkano a rowar ko kahinaan ko kawyagoyag ko doniya, go so alongan a qiyamah na phakandodn siran ko minitaralo a siksa. Na kna a ba kalilipati o Allah so gii niyo nggolawlaan"},{"SurahNumber":2,"VerseNumber":86,"Text":"Siran man so inipamasa iran ko kawyagoyag ko doniya so akhirat: Na di kiran phagkhapkhapn so siksa, go di siran khatabangan"},{"SurahNumber":2,"VerseNumber":87,"Text":"Na sabnsabnar a inibgay Ami ko Mosa so kitab, go piyakathondotondog Ami ko oriyan iyan so manga sogo; go inibgay Ami ko Eysa a wata o Maryam so manga rarayag a karina, go inibagr Ami ron so (Jibril a) Niyawa Soti. Ino a oman i makatalingoma rkano a sogo, na sabap sa di khabayaan o manga ginawa niyo, na pmaratabatan niyo? - na adn a isa ka sagorompong a piyakambokhag iyo, go adn a isa ka sagorompong a pphamonoon niyo"},{"SurahNumber":2,"VerseNumber":88,"Text":"Go pitharo iran (sa kapamagompat) a: \"So manga poso ami na khikappno.\" Na kna, ka pimorkaan siran o Allah sabap ko da iran kaparatiyaya: Ka miyakaytoyto a paratiyaya iran"},{"SurahNumber":2,"VerseNumber":89,"Text":"Go kagiya a adn a miyakatalingoma kiran a kitab a phoon ko Allah, a tomiyanto ko kitab a zisii kiran, - a aya btad iran sa paganay na pphangnin iran a kapgsa iran ko da pamaratiyaya, - na kagiya a makatalingoma kiran so (Mohammad a) miyakilala iran, na inongkir iran oto na so morka o Allah na san ko da pamaratiyaya"},{"SurahNumber":2,"VerseNumber":90,"Text":"Mikharatarata so piphasaan iran ko manga ginawa iran, a so di iran kapaparatiyayaa ko initoron o Allah, kadngki sa kipthoronn o Allah ko limo Iyan ko kabaya Iyan ko manga oripn Iyan: Na miyakakholokog siran sa rarangit rakhs o isa a rarangit. Na adn a bagian o da pamaratiyaya a siksa a phakahina"},{"SurahNumber":2,"VerseNumber":91,"Text":"Na igira a pitharo kiran a: \"Paratiyayaa niyo so (kitab a) initoron o Allah,\" na tharoon iran a: \"Paparatiyayaan ami so (kitab a) initoron rkami:\" Na di iran paparatiyayaan so salakaw ron, a skaniyan so bnar a tomiyanto ko kitab a zisii kiran. Tharoang ka kiran (ya Mohammad): \"Ino niyo pphamonoa so manga nabi o Allah gowani, o skano na mapaparatiyaya kano"},{"SurahNumber":2,"VerseNumber":92,"Text":"Na sabnsabnar a minitalingoma rkano o Mosa so manga rarayag a karina; oriyan iyan na kinowa niyo so sapi (a katohanan) ko oriyan iyan, sa skano na miyakanggolawla kano sa di ontol"},{"SurahNumber":2,"VerseNumber":93,"Text":"Na gowani na tiyarima Ami so diyandi iyo ko kiniporoon Ami ko kaporoan iyo ko palaw (go pitharo Ami:) \"Kpiti niyo so inibgay Ami rkano zabnsabnar, go pamakin´ga niyo:\" Na pitharo iran a: \"Piyamakin´g ami, go siyangka ami:\" Na piyakasnp kiran ko manga poso iran so (kabaya sa kasimba) sa sapi sabap ko kiya ongkir iran. Tharoang ka a: \"Mikharatarata so ipzogo rkano o paratiyaya niyo o skano na khipaparatiya"},{"SurahNumber":2,"VerseNumber":94,"Text":"Tharoang ka a: \"O miyaadn a rk iyo so ingd a mawri, sii ko Allah, sa tolabos, a di ron pd so manga manosiya, na zingayoa niyo so kapatay, o skano na mmamataan kano"},{"SurahNumber":2,"VerseNumber":95,"Text":"Na di iran dn oto zingayo on sa tanitiyasa, sabap ko (dosa a) miniyona o manga lima iran. Na so Allah i lbi a Matao ko da pamaginontolan"},{"SurahNumber":2,"VerseNumber":96,"Text":"Na ibt ka matoon ka siran dn, a lbi a mala i inam ko manga manosiya ko kawyagoyag, go lbi (a mala i inam) a di so miyamanakoto: Makangnangna so pizakatawan kiran a oba bo makaphagomor sa sanggibo ragon: Na di skaniyan mipakawatan ko siksa o kapakapagomor iyan (sa sanggibo ragon). Na so Allah i lbi a phagilay ko gi iran nggolawlaan"},{"SurahNumber":2,"VerseNumber":97,"Text":"Tharoang ka a: Sadn sa mabaloy a ridoay o Jibril, na mataan! a skaniyan na initoron iyan so Qor´an ko poso o ka (ya Mohammad), sabap sa sogoan o Allah, a tomiyanto ko kitab a miyaonaan iyan, go toroan, go tothol a mapiya a bagian o miyamaratiyaya"},{"SurahNumber":2,"VerseNumber":98,"Text":"Sadn sa mabaloy a ridoay o Allah ago so manga malaikat Iyan go so manga sogo Iyan, go so Jibril, go so Mikail, - na mataan! a so Allah na ridoay o da pamaratiyaya"},{"SurahNumber":2,"VerseNumber":99,"Text":"A sabnsabnar a tiyoronan Ami ska (ya Mohammad) sa manga ayat a manga rarayag; na da a magongkir on a rowar ko manga songklid"},{"SurahNumber":2,"VerseNumber":100,"Text":"Ino a oman siran makindiyandi sa isa a diyandi na ibowang o isa kiran ka sagorompong? Kna, ka kadaklan kiran na di mapaparatiyaya"},{"SurahNumber":2,"VerseNumber":101,"Text":"Na kagiya a adn a miyakatalingoma kiran a sogo a phoon ko Allah, a tomiyanto ko kitab a zisii kiran, na inibowang o isa ka sagorompong a pd ko siran a bigan ko kitab, so kitab o Allah ko tampar ko manga likod iran, lagid oba iran ni katawi"},{"SurahNumber":2,"VerseNumber":102,"Text":"Go inonotan iran so pmbatiyaan o manga shaytan ko kandadato o Solayman: Na kna a ba mikhapir so Solayman, na ogaid na so manga shaytan i mikhapir, ka ipphangndao iran ko manga manosiya so sihir, go so initoron ko dowa malaikat sa ingd a Babil so Harot ago so Marot. Na da a pagndao an iran on a isa bo odi iran matharo a: \"Mataan! a skami na matag tpng; na di ka pkhapir.\" Na pphaganadn iran sa dowa oto sa pkhasabapan sa gi iran kapakamblaga ko taw ago so karoma niyan. Na da a khabinasaan iran on a isa bo inonta a sabap sa idin o Allah. Na mapphaganad iran so phakabinasa kiran, go di kiran phakaompiya. Na sabnsabnar a kiyatokawan iran a mataan a so taw a miyatomo iyan oto na da a bagian iyan ko akhirat a kamapiyaan. Na mataan a mikharatarata so piphasaan iran ko manga ginawa iran, o siran na katawi ran"},{"SurahNumber":2,"VerseNumber":103,"Text":"Na oba siran dn miyaratiyaya na, go siran miyananggila, na matatangkd a so balas a phoon ko Allah na aya tomo, o siran na katawi ran"},{"SurahNumber":2,"VerseNumber":104,"Text":"Hay miyamaratiyaya, di niyo ptharoa (ko Nabi) so Raina, aya tharoa niyo na Onzorna; go pamakin´ga niyo: Na adn a bagian o da pamaratiyaya a siksa a malipds"},{"SurahNumber":2,"VerseNumber":105,"Text":"Di khabayaan o da pamaratiyaya a pd ko adn a kitab iyan, go so miyamanakoto, so kipthoronn rkano ko mapiya a phoon ko Kadnan iyo. Na so Allah na ipphamili Iyan so limo Iyan ko taw a kabaya Iyan ka so Allah i Khirk ko gagaw a lbi a mala"},{"SurahNumber":2,"VerseNumber":106,"Text":"Sadn sa iptharg Ami (a kokoman) a ayat odi na pakilipatan Ami skaniyan, na pmbgay Kami sa mapiya a di skaniyan odi na so lagid iyan: Bang ka di katawi a mataan! a so Allah na so langowan taman na Gaos Iyan"},{"SurahNumber":2,"VerseNumber":107,"Text":"Bang ka di katawi a mataan! a so Allah i Khirk ko kapaar ko manga langit ago so lopa? Na da a bagian iyo a salakaw ko Allah a Panarigan go phakatabang"},{"SurahNumber":2,"VerseNumber":108,"Text":"Ba niyo pn kabaya a mangni kano ko sogo rkano lagid o kiyapangnii ko Mosa gowani? Na sa taw a zambiin iyan ko kaongkir so paratiyaya, na sabnar a miyapokas ko ontol a lalan"},{"SurahNumber":2,"VerseNumber":109,"Text":"Miyazinganin o madakl ko adn a kitab iyan a oba kano iran bo maphakakasoy ko oriyan o kiyaparatiyaya niyo, ko kakakapir iyo, kadnki a phoon ko manga ginawa iran, ko oriyan o kiyapayag kiran o bnar: Na pmaap kano go dapaya niyo, taman sa italingoma o Allah so sogoan Iyan; mataan! a so Allah na so langowan taman na Gaos Iyan"},{"SurahNumber":2,"VerseNumber":110,"Text":"Na pamayandg niyo so sambayang go tonaya niyo so zakat: Ka sadn sa iyona niyo a rk o manga ginawa niyo a mapiya, na khatoon iyo to sii ko Allah: Ka mataan! a so Allah na so gii niyo nggolawlaan na phagilayn Iyan"},{"SurahNumber":2,"VerseNumber":111,"Text":"Na pitharo iran a: \"Da dn a phakasold ko sorga a rowar ko mimbaloy a manga Yahodi odi na manga Kristian.\" Giyoto na manga ongaya iran. Tharoang ka a: \"Bgan iyo i karina niyo o skano i manga bnar"},{"SurahNumber":2,"VerseNumber":112,"Text":"Aya bnar na sadn sa imbayorantang iyan a ginawa niyan ko Allah a skaniyan na phipiyapiya, - na adn a bagian iyan a balas rkaniyan sii ko Kadnan iyan; go da a pangandam iran, go di siran makamboko (ko alongan a mawri)"},{"SurahNumber":2,"VerseNumber":113,"Text":"Na pitharo o manga Yahodi a: \"Da so manga Kristian ko agama ontol;\" go pitharo o manga Kristian a: \"Da so manga Yahodi ko agama ontol.\" A siran na kapphangadian iran so kitab. Izananan a pitharo o siran a da a manga mlng iyan so lagid o katharo iran; na so Allah i khokom kiran ko alongan a qiyamah ko di iran phagayonayonan"},{"SurahNumber":2,"VerseNumber":114,"Text":"Na ba adn a lawan a darowaka ko taw a inipanapar iyan so manga masjid o Allah, ko kapkhaaloy ron o ngaran Iyan? - go piyanamaran iyan nggalbk a kagnk iron? Siran man na da a phamakasold kiran on a ba di pphangaalk. Adn a bagian iran ko doniya a kahinaan, go adn a bagian iran ko akhirat a siksa a lbi a mala"},{"SurahNumber":2,"VerseNumber":115,"Text":"Na rk o Allah so sbangan go so sdpan: Na apiya anda kano pakasangora, na roo dn so pphangadapan ko Allah. Mataan! a so Allah na Rangkom, a Matao"},{"SurahNumber":2,"VerseNumber":116,"Text":"Na pitharo iran a: \"Kominowa so Allah sa wata Iyan:\" Soti Skaniyan. - kna, ka rk Iyan so nganin a zisii ko manga langit go so lopa: Tanan on pphangongonotan"},{"SurahNumber":2,"VerseNumber":117,"Text":"Mimbaas ko manga langit ago so lopa: Na igira a adn a ipnggolalan Iyan a zowaan, na aya bo a ptharoon Iyan on na: \"Kon,\" na khaadn"},{"SurahNumber":2,"VerseNumber":118,"Text":"Na pitharo o siran a da a manga mlng iyan a: \"Ino kami di pmbitiyarain o Allah? O di na adn a makatalingoma rkami a tanda?\" Izanaya a pitharo o siran a miyaonaan iran so lagid o katharo iran. miyakandatar so manga poso iran. Sabnar a piyayag Ami so manga tanda ko pagtaw a khitotomangkd"},{"SurahNumber":2,"VerseNumber":119,"Text":"Mataan! a siyogo Ami ska (ya Mohammad), ka an mapayag so bnar a pphamanothol ko mapiya, go pphamakaiktiyar: Na kna a ba rka pagizaan so manga taw ko (naraka) Jahim"},{"SurahNumber":2,"VerseNumber":120,"Text":"Na di rka dn khasoat so manga Yahodi go so manga Kristiyan taman sa ding ka onotan so okit iran. Tharoang ka a: \"Mataan! a so toroan o Allah, na skaniyan so toroan.\" Na ibt ka o onoting ka so manga kabaya iran a ribat ko oriyan o kiyapakatalingoma rka o katao, na da a mambagian ka a phoon ko Allah a panarigan go da a phananabang"},{"SurahNumber":2,"VerseNumber":121,"Text":"So siran oto a inibgay Ami kiran so kitab a pphangadian iran ko ontol a kapangadi iron: Na siran man i mapaparatiyaya on: Na sadn sa di ron maratiyaya, - na siran man na siran so manga logi"},{"SurahNumber":2,"VerseNumber":122,"Text":"Hay manga moriyataw o Israil! tatadmi niyo so limo Akn a so inipangalimo Akn rkano, go mataan! a Sakn na inilbi Ko skano ko manga kaadn (ko masa niyo)"},{"SurahNumber":2,"VerseNumber":123,"Text":"Go kalkn iyo so gawii a da a khiyogop o isa ginawa ko isa ginawa a mayto bo, go da a khatarima on a sambi, go da a phakanggay ron a gona a safaat go di siran khatabangan"},{"SurahNumber":2,"VerseNumber":124,"Text":"Na gowani na adn a initpng ko Ibrahim o Kadnan Iyan a manga katharo, na tiyarotop Iyan oto: Pitharo Iyan a: \"Mataan! a Sakn na mbalowin Akn ska ko manga manosiya a khawnotan\". Na pitharo (o Ibrahim): \"Ago so pn so manga moriyataw akn\". Pitharo (o Allah): \"A di izampay so diyandi Akn ko da pamaginontolan"},{"SurahNumber":2,"VerseNumber":125,"Text":"Na gowani na biyaloy Ami so Baytollah a kalimodan o manga manosiya, go panarigan; na kowa kano ko tinindgan o Ibrahim sa gii zambayangan; na inisogo Ami ko Ibrahim ago so Ismail, a sotiya iran so walay Akn a bagian o gii thatawaf, go so pphamag-i´tikaf, go so pphroroko, a pphamanojiod"},{"SurahNumber":2,"VerseNumber":126,"Text":"Na gowani na pitharo o Ibrahim a: \"Kadnan ko, baloyang Ka ini a ingd a panarigan, go rizkhiing Ka so taw ron ko manga onga, - a so miyamaratiyaya kiran ko Allah go so alongan a mawri.\" Pitharo (o Allah): \"Ago so taw a da paratiyaya, - ka phakasawitn ko skaniyan sa mayto (ko doniya) oriyan iyan na paka phangbongng Ko ko siksa ko naraka, - a mikharatarata a khabolosan"},{"SurahNumber":2,"VerseNumber":127,"Text":"Na gowani ko ipphoro o Ibrahim so manga onayan o Baytollah go so Ismail: (na pitharo iran): \"Kadnan ami, tarimaang Ka rkami yai: Ka mataan! a Ska na Ska so Pphakan´g, a Matao"},{"SurahNumber":2,"VerseNumber":128,"Text":"Kadnan ami, go baloya kaming Ka a dowa a mbabayorantang Rka, go so sabaad ko manga moriyataw ami, a pagtaw a mbabayorantang Rka; go pakisowaan Ka rkami so manga okit ami; go pakatawbata kaming Ka; ka mataan! a Ska so Pphanarima ko tawbat, a Makalimoon"},{"SurahNumber":2,"VerseNumber":129,"Text":"Kadnan ami, go pakatindging Ka siran sa sogo a pd kiran, a kapphangadian iyan kiran so manga ayat Ka, go mindao niyan kiran so kitab, go so hadith, go makasoti kiran: Ka mataan! a Ska na Ska so Domadaag, a Mawngangn"},{"SurahNumber":2,"VerseNumber":130,"Text":"Na ba adn a khagowad ko okit o Ibrahim a rowar ko taw a liyalong iyan a ginawa niyan? Na sabnsabnar a tinindos Ami skaniyan sa doniya: Go mataan! a skaniyan sii sa akhirat na pd dn ko manga bilangataw"},{"SurahNumber":2,"VerseNumber":131,"Text":"Gowani, na pitharo on o Kadnan iyan a: \"Mbayorantang ka, na pitharo iyan a: Mimbayorantang ako ko Kadnan o manga kaadn"},{"SurahNumber":2,"VerseNumber":132,"Text":"Na inithanan oto o Ibrahim ko manga wata iyan, go so Yaâ€™qob; (pitharo iyan:) \"Hay manga wata ko, mataan! a so Allah na tinindos Iyan rkano so dyinol Islam; na oba kano mamatay sa di kano makambabayorantang (ko Allah)"},{"SurahNumber":2,"VerseNumber":133,"Text":"Ba kano khipakadadarpa gowani ko makarani ko Ya´qob so kapatay? A samawto, na pitharo iyan ko manga wata iyan: Antonaa i zimbaan iyo ko oriyan ko? Na pitharo iran a: Aya zimbaan ami na so Tohan ka, go Tohan o manga loks ka, - a so Ibrahim, go so Ismail, go so Is´haq, - a tohan a Isaysa: Go skami na Ron kami mbabayorantang"},{"SurahNumber":2,"VerseNumber":134,"Text":"Giyoto man na pagtaw a miyaypos dn; a rk iyan so pinggalbk iyan, go rk iyo so pinggalbk iyo. Na di rkano ipagiza so pinggolawla iran"},{"SurahNumber":2,"VerseNumber":135,"Text":"Na pitharo iran a: \"Mbaloy kano a manga Yahodi odi na manga Kristiyan ka ang kano matoro.\" Tharoang ka a: \"Kna! (ka aya pagonotan ami na) so okit o Ibrahim a zasalimbotawan, go di pd ko manga pananakoto"},{"SurahNumber":2,"VerseNumber":136,"Text":"Tharoa niyo a: \"Piyaratiyaya mi so Allah, go so (Qor´an a) initoron rkami, go so initoron ko Ibrahim, go so Ismail, go so Is´haq, go so Ya´qob, go so manga moriyataw niyan, go so inibgay ko Mosa, go so Eysa, go so inibgay ko manga nabi a phoon ko Kadnan iran: da a zalboon ami kiran a isa bo: Go skami na Ron kami mbabayorantang"},{"SurahNumber":2,"VerseNumber":137,"Text":"Na amay ka paratiyayaan iran so piyaratiyaya niyo skaniyan, na sabnar a matoro siran; na o talikhod siran, na siran dn i miyatago ko kazoransorang; na plindingng ka kiran dn o Allah, ka Skaniyan so Pphakan´g, a Matao"},{"SurahNumber":2,"VerseNumber":138,"Text":"(Onoti niyo so) Okit o Allah: Ka ba adn a lbi a mapiya a di so Allah i okit? Go skami na aya mi Skaniyan gii zoasoatn"},{"SurahNumber":2,"VerseNumber":139,"Text":"Tharoang ka a: Ino kano rkami gii pakiphawala makapantag ko Allah, a Skaniyan so Kadnan ami go Kadnan iyo; na rk ami so manga galbk ami na rk iyo so manga galbk iyo; go skami na Ron kami thotolabos"},{"SurahNumber":2,"VerseNumber":140,"Text":"Ino niyo gii tharoa a: Mataan! a so Ibrahim, go so Ismail, go so Is´haq, go so Ya´qob, go so manga moriyataw niyan na siran na manga Yahodi odi na manga Kristian? Tharoang ka a: Ba skano i lbi a Matao antawaa so Allah? Na ba adn a lawan a darowaka ko taw a miyagma sa kazasaksian iyan phoon ko Allah? Ka kna a ba kalilipati o Allah so gii niyo nggolawlaan"},{"SurahNumber":2,"VerseNumber":141,"Text":"Giyoto man na pagtaw a miyaypos dn; a bagian iyan so pinggalbk iyan, na bagian iyo so pinggalbk iyo! go di rkano ipagiza so pinggolawla iran"}]}