{"Id":241,"LanguageCodes":["luy"],"Name":"luy-mohammadramadha","Author":"Mohammad Ramadhan Sebwa, Ramadhan Hajj Ndeka, Ismail Were, Musa Murasi Salim Kukuya, Yusuf Shiundu Malala, Yahya Wafula Ojwang, Haroon Albert Msah","Language":"Luyia","Description":"Luyia","Direction":"ltr","Source":"https://www.islamic-invitation.com/","Translations":[{"SurahNumber":9,"VerseNumber":93,"Text":"Injila iliwo yakhubafunania balia abakhusabanga obwiyangu, neni abayinda, bachamile okhuba halala nende balia batong’anga inyuma. Mana Nyasaye nara khumioyo chiabu eshimanyisio, mana bo shibamanyanga tawe"},{"SurahNumber":9,"VerseNumber":94,"Text":"Babarusilinjia ebichila nimwakhakalukha khubo. boola; “Mularera ebichila tawe shikhulabasuubila tawe, toto Nyasaye akhuboolele amakhuwa kenyu, ne alalola amakhuwa kenyu nende Omurumwa wuwe, mana mulikalusibwa khumumanyi wakefisile nende akabulafu, naye alibaboolela kalia akamwakholanga"},{"SurahNumber":9,"VerseNumber":95,"Text":"Balabetsubila Nyasaye shingala mulabakalukhakhwo, nimwenya okhubaleshela. Kho mana mulababukulamwo oluchendo tawe, toto abo ni beshifwolo, ne eshimenyo shiabu ni omulilo kwa jahannam, ne ni omurungo khuka bakholanga"},{"SurahNumber":9,"VerseNumber":96,"Text":"Babetsubilanga mbu khomubachamile. Ne nimubachamila, toto Nyasaye shachamilanga Abandu Abonooni tawe"},{"SurahNumber":9,"VerseNumber":97,"Text":"Ababeduwi babura eshichelo muno mubukhayi nende mubushikhabili, ne bayeshelanga muno okhubula okhumanya eshichelo shia kalia ka Nyasaye yeshilie khu Murumwa wuwe. Ne Nyasaye ni omunji muno owamachesi"},{"SurahNumber":9,"VerseNumber":98,"Text":"Ne Mubabeduwi abo balimwo baparanga mbu akabarusinjia ni obusiro bweshikhaya, ne balindanga okhubawulilila amasila. Amasila amabii kaliba khubo ne Nyasaye niye uwulilanga, omumanyi muno"},{"SurahNumber":9,"VerseNumber":99,"Text":"Ne mubabeduwi abo balimwo abasubilanga Nyasaye nende inyanga yeyindukho, ne basuubilanga akabarusinjia ni kokhubasitia khu Nyasaye, nende okhusaba khwomurumwa. Koo ako ni kabara hambi khu Nyasaye. Nyasaye alabenjisia mutsimbabaasi tsitsie. Toto Nyasaye niwobulesheli Owetsimbabaasi muno"},{"SurahNumber":9,"VerseNumber":100,"Text":"Balia abarusinjia baba abambeli mubahajirina(abawuyi) nende Answar (abahabini), nende balia babaloonda khubulayi, Nyasaye alabachamila nabo boosi balachama, ne yabarecheshela emikunda chiburangamwo emialo hasi wachio, balimenyamwo tsinyanga tsiosi. Okho nikho okhubura okhukhongo"},{"SurahNumber":9,"VerseNumber":101,"Text":"Ne mubabedui barulanga mumbeka mwenyu mutsingongo tsili ahambi ninanyu, khulimwo nende abeshikhabili, nende mubamenyanwa ba Madina, beyibila mubushikhabili, obakorerwe ne efwe khwabamanya. Khwitsa okhubasandia mara khabili, mana balikalusibwa okhutsia okhusandibwa eshinyasio eshikhongo"},{"SurahNumber":9,"VerseNumber":102,"Text":"Ne abandi bafuchililila tsimbi tsiabu, batsokasia ebikhole ebilayi nende ebikhole ebibii. Awundi Nyasaye aba ario yabaleshela, toto Nyasaye nomukoosia Owetsimbabaasi muno"},{"SurahNumber":9,"VerseNumber":103,"Text":"Bukula eshihanwa mumwandu kwabu, obalafie ne obatswenule nashio, ne abalaamile, toto okhubasabila khukhwo khubelesinjia obuhotselefu. Ne Nyasaye ni Omuwulili Omumanyi muno"},{"SurahNumber":9,"VerseNumber":104,"Text":"Koo, shibamanyilekhwo mbu Nyasaye afuchililanga eshileshelo shia Abandu bebe, ne abukulanga ebihanwa, ne mbu Nyasaye niwokhufuchilila obulesheli ne niwetsimbaasi"},{"SurahNumber":9,"VerseNumber":105,"Text":"Ne boola; “khole ebikhole, Nyasaye alalola ebikhole bienyu nende Omurumwa wuwe nende Abasuubili, mana mulikalusibwa khu mumanyi wakefisile nende akali habulafu, naye alibaboolela akamwakholanga"},{"SurahNumber":9,"VerseNumber":106,"Text":"Ne baliwo abandi balindilungwa okhulomesia khwa Nyasaye, awundi abahe eshinyasio nohomba abaleshele, ne Nyasaye ni Omumanyi Owamachesi muno"},{"SurahNumber":9,"VerseNumber":107,"Text":"Ne balia abombakha omusikiti kwo khunyasianendekwobukhayi, nendeokhusalasia hakari wabasuubili, nende okhukhola mbu ni habundu wokhulinda balia abakholela Nyasaye nende Omurumwa wuwe obusuku khale awo, Ne toto baletsuba mbu; “Efwe lichomo liefu liaalisa okhukhola amalayi” Ne Nyasaye arusia obuloli mbu abo ni ababeyi"},{"SurahNumber":9,"VerseNumber":108,"Text":"Olemakhomwo tawe. Omusikiti kwombakhwa khu lichomo liokhuria Nyasaye okhurula inyanga yokhuranga niko kwokhoyekhane muno okhwemamwo. Omo balimwo Abandu bachama okhwitswenula, Ne Nyasaye yachama abetswenulanga"},{"SurahNumber":9,"VerseNumber":109,"Text":"Koo! Ulia wachaka okhumbakha eshiumbashe shishie khulwe lichomo liokhuria Nyasaye nende okhwenya obuchami bubwe ni omulayi nohomba ulia owachaka okhumbakha eshiumbashe shishie khulichomo lie eshiumbashe shishie hekulu khundulo welitukho weliloba lialo lilakakhanga, mana nakwa nashio mumulilo kwa Jahannam, ne Nyasaye shalunjisinjia Abandu ababii tawe"},{"SurahNumber":9,"VerseNumber":110,"Text":"Eshiumbashe shiabu esho shiabombakha shilaba eshichila banyoole eshibeyibeyi mumioyo chiabu. Okhula emioyo chiabu chikhalikhemwo ebitonye ebitonye. Ne Nyasaye ni Omumanyi muno Owamachesi"},{"SurahNumber":9,"VerseNumber":111,"Text":"Toto Nyasaye yakula mubasubili emioyo chiabu,nende emiandu chiabu kho Ye abahelesie Jannah (mwikulu). Bakhupananga khunjila ya Nyasaye, ne beranga naboosi berungwa, Ino niyo indakano aya Nyasaye yalomesia mu Taurati nende mu Injili nende mu Kurani. Ne ni wina utilanga indakano yiyie obulayi muno okhushila Nyasaye? Kho mwikhoye khuinganga yenyu yamwakhola ninaye, Ne okho nikho okhubura okhukhongo"},{"SurahNumber":9,"VerseNumber":112,"Text":"Balia abasabanga eshileshelo, abakholanga emilukha chia Nyasaye, Abamuwelesinjia oluyali abafunganga (saumu) abenamanga(khululwe) abaretsanga obweni bwabu hasi(khululwe) ababoolanilanga okhukhola amalayi, nende abakaaninjia amabii, nende balia baliindanga tsinzakho tsia Nyasaye. Kho suubisia abasuubili- (amalayi kabalindanga)"},{"SurahNumber":9,"VerseNumber":113,"Text":"Shakhoyeshela Omurumwa nende balia abasuubila okhusabila eshileshelo Abatsokaasi kata nibali abekho babu, nikakhamala okhubamanyishila mbu bo ni Abandu bomumulilo"},{"SurahNumber":9,"VerseNumber":114,"Text":"Ne okhusaba khwa Ibraheem yasabila Samwana eshileshelo khwali shichila indakano yabakhola ninaye, Ne olwa khwamuwa obulafu mbu(samwana)Ye ni omusuku wa Nyasaye, yalekhana ninaye. Ne toto Ibraheem yali owokhukalukha khu Nyasaye muno Omwisumilisi"},{"SurahNumber":9,"VerseNumber":115,"Text":"Ne Nyasaye shakosinjia Abandu namalile okhubalunjisia tawe okhula obebaalile akabakhoyele okhuria, Nyasaye toto ni Omumanyi wabuli eshindu"},{"SurahNumber":9,"VerseNumber":116,"Text":"Toto Nyasaye ali nende obwani bwomwikulu nende mushialo ahelesinjia obulamu ne afwisinjia. Ne mubula omulindi nohomba omukhonyi owulali Nyasaye tawe"},{"SurahNumber":9,"VerseNumber":117,"Text":"Toto Nyasaye ababeleele tsimbabaasi Omurumwa nende muhajiruna(abawuyi) nende Answar (abahabini), balia abamulondakhwo ebise biobutinyu bilia. Ebise bie mioyo chia bandi babu chiali ahambi okhukalukhana, mana nababeela tsimbabaasi, toto ye khubo ni omuholo muno owetsimbabaasi"},{"SurahNumber":9,"VerseNumber":118,"Text":"Nende balia bataru ababolelwa mbu baliinde. okhula shinga liloba liali obutinyu khubo, halala nende obubambalifu bwalio, mana emioyo chiabu nichinyoola obusiro, ne nibamanya mbu abalaho okhwilushila okhuyiniakhwo khu Nyasaye, mana nababeela tsimbabaasi nabafuchililwa eshilelshelo shiabu, toto Nyasaye ni omulesheli Owestmbabaasi muno"},{"SurahNumber":9,"VerseNumber":119,"Text":"Enywe abasubila rie Nyasaye ne mube halala nende abatoto"},{"SurahNumber":9,"VerseNumber":120,"Text":"Shibakhoyekhana Abandu ba Madina nende ababeduwi, abamenya mumbeka mwabu okhutong’a inyuma wo Murumwa wa Nyasaye tawe, nohomba bo okhwichama muno okhushila Omurumwa. Endio nilwokhuba mbu shibanyoolungwa nende obulo tawe nohomba obunyakhani nohomba inzala khunjila ya Nyasaye tawe, ne shibasenanga khunjila ya Nyasaye isinyisia abakhayi tawe, nohomba shibakholelangakhwo omusuku obusishi bwosibwosi tawe, halali bahandichilungwa ebikhole ebilayi- shichila ako. Toto Nyasaye shakosinjia omurungo kwabakholi aba malayi tawe"},{"SurahNumber":9,"VerseNumber":121,"Text":"Ne shibarusinjia shirusibungwa shiosi shiosi tawe, shibe eshititi nohomba eshikhongo, ne shibaburanga litwoma liosi liosi(okhutsia muliyie) halali bahandichilungwa kho Nyasaye abarunje amalayi kalia kabakholanga"},{"SurahNumber":9,"VerseNumber":122,"Text":"Shibakhoyeshele Abasubili okhurula boosi tawe, halali mbushina nikularula omukanda kundi buswa(mutiti) buli mulukongo mubo (kutsie Madina khu Murumwa) mana bekanyilisie abashiabwe nibakhakalukha, kho banyoole okhuria"},{"SurahNumber":9,"VerseNumber":123,"Text":"Enywe abasubili khupane nende abakhayi balia bali ahambi ninanyu, ne banyoole obutinyu okhurulana ninanyu, ne manye mbu Nyasaye ali halala nende abamuritsanga"},{"SurahNumber":9,"VerseNumber":124,"Text":"Ne Isura olwa yishibungwa, bali mubo baboolanga mbu; “ni wina mwinywe umetelekhwo obusuubili?” Ne balia abasubila obusubili bwabu bumetekhanga, mana basangala"},{"SurahNumber":9,"VerseNumber":125,"Text":"Ne balia bemioyo chiabu chilimwo obulwale, ibametanga(Isura) ububii khu bubii bwabu obwabali nabo, ne bafwitsanga nibali abakhayi"},{"SurahNumber":9,"VerseNumber":126,"Text":"Koo shibalolangakhwo batemungwa buli omwika lulala nohomba khabili, mana shibasabanga eshilelshelo tawe, nekhandi shibetsulilanga tawe"},{"SurahNumber":9,"VerseNumber":127,"Text":"Ne olwa Isura yishibwa balengananga, abeene khubeene, “Koo alikhowo yesiyesi ukhulolanga” Mana bakalukhananga nibelukha. Nyasaye akalukhaninjia emioyo chiabu shichila bo ni Abandu balenya okhumanya tawe"},{"SurahNumber":9,"VerseNumber":128,"Text":"Toto yabetsela Omurumwa woluyia lulala ninanyu, akabasandinjia kamubelesinjia, abakhalabanilanga. Ne khubasuubili ni Omuhotselefu weshisa muno"},{"SurahNumber":9,"VerseNumber":129,"Text":"Ne nibakhaya boola mbu; “Nyasaye yambela” obulao Nyasaye owulali ye, niye butswa wandisikanga, niye Nyasaye weyindebe (weshisala) ikhongo"},{"SurahNumber":10,"VerseNumber":1,"Text":"Alif Lam Ra. Tsino ni tsinyaali tsieshitabu shiamachesi"},{"SurahNumber":10,"VerseNumber":2,"Text":"Koo! Ni kamakana khubandu mbu khwafimbulila Omundu okhurula mubo mbu; “wikanyilisilie Abandu ne osuubisie abasuubili amakhuwa amalayi mbu baliba nende obukhongo imbeli wa Nyasaye wabu” Abakhayi nibaboola mbu; “Kano shini shiosi shiosi tawe halali obulosi bwahabulafu”"},{"SurahNumber":10,"VerseNumber":3,"Text":"Toto Nyasaye wenyu ni wulia owaloonga likulu nende eshialo khu tsinyanga tsisaasaba, mana naleng’aana khushisala (Arsh), Ye niye ubusinjia amakhuwa koosi, abulaho ulisabila owundi yesi yesi Ye nalamuchamile tawe. Oyo niye Nyasaye, omulesi wenyu, kho mumulaame Ye, koo shimwitsulilanga tawe"},{"SurahNumber":10,"VerseNumber":4,"Text":"Ewuwe ni amulikalukha mwesi, indache ya Nyasaye eyatoto, toto ye niye wachachia ebiloonje naye khandi niye ulibikalusia, kho arunje balia basuubila mana nibakhola amalayi khubuleng’aafu. Ne balia bakhaya balinyoola ebinywebwa ebia amaatsi kayia pa nende eshinyasio eshilulu khulwa obukhayi bwabu"},{"SurahNumber":10,"VerseNumber":5,"Text":"Ye niye owakhola eliuba okhuba nomubasu, ne omwesi okhuba nobulafu, mana nakurereraho wokhuburira, kho mumanye tsinyanga tsiemika nende obubali (bundi). Toto Nyasaye shiyaloonga ebo tawe halali khubwatoto. Yenoosinjia tsinyaali tsitsie khubandu bamanya"},{"SurahNumber":10,"VerseNumber":6,"Text":"Toto khukhubotokhana eshilo neshitere nende bia Nyasaye yaloonga mwikulu nende mushialo khuli nende ebimanyisio khubandu baritsanga(Nyasaye)"},{"SurahNumber":10,"VerseNumber":7,"Text":"Toto balia balasuubilanga okhubukana ninafu, mana nibachama obulamu bwokhushialo ne nibabubunakhwo, nende balia abang’ang’alanga khu bimanyisio biefu"},{"SurahNumber":10,"VerseNumber":8,"Text":"Abo eshimenyo shiabu shiliba mumulilo khu kalia akabakholanga"},{"SurahNumber":10,"VerseNumber":9,"Text":"Toto balia basuubila mana nibakhola ebikhole ebilayi, Nyasaye wabu alabalunjisia shichila obusuubili bwabu, mwikulu- (Mumikunda) emialo chibura hakari wachio, mumikunda chobwokholo"},{"SurahNumber":10,"VerseNumber":10,"Text":"Amalaamo kabu mwo kaliba “ Oluyali nilwa Nyasaye wefu” Ne amashesanio kabu kaliba “Mulembe” ne amalaamo kabu kokhumalilikha kaliba mbu” Oluyali lwosi ni lwa Nyasaye, Omulesi webilonje biosi.”"},{"SurahNumber":10,"VerseNumber":11,"Text":"Ne Nyasaye ahelesinjia Abandu obubii lwangulwangu, shingala bayuyukhanilanga okhurererwa amalayi, toto bakhabusilibwe ebise biabu.(bafwa) Kho balia abalaritsanga okhubukanana ninafu khubalekhanga mubukori bwabu, banyakhane butswa"},{"SurahNumber":10,"VerseNumber":12,"Text":"Ne obubii nibutila Omundu akhulaamanga nakonele olubafu lulwe, nohomba niyeekhaale nohomba niyemele. Ne olwa khumuwoninjia ni khumurusiliaho libii lilia, akhuburangakhwo opara mbu shiyakhusabangakhwo mbu khumurusiliewo amabii kamunyoola akabura ako tawe. Endio nilwa balia babusinjia eshichero baronilungwa akabakholanga"},{"SurahNumber":10,"VerseNumber":13,"Text":"Ne toto khwamala okhusishia Abandu abanji imbeli wenyu, olwa bakhola amabii. Ne Abarumwa babu babetsela nende ebifune bili habulafu, halali shibali basuubila tawe, ne endio nilwakhurunganga Abandu ababii"},{"SurahNumber":10,"VerseNumber":14,"Text":"Mana nikhubakhola enywe okhubukula habundu wabu khushialo bonibakhamala okhusishibwa kho khulole shinga mukhola"},{"SurahNumber":10,"VerseNumber":15,"Text":"Ne nibasomelwa tsinyaali tsiefu tsili habulafu, balia abalaritsanga okhubukana ninafu baboolanga mbu; “Lera Ikuruani ilali ino, nohomba oyikalukhanie(hatiti)” Boola; “Shenyala okhuyikalukhania khukhwenya khwanje tawe, esie shenondanga halali kalia kefimbulilungwa. Toto esie eritsanga nengosela Nyasaye wanje, eshinyasio shieyinyanga ikhongo"},{"SurahNumber":10,"VerseNumber":16,"Text":"Boola mbu; “Nyasaye yenyanga shindakhabasomele Ikurani ino tawe, ne shiyakhabamanyiye tawe. Ne ndakhamenya ninanyu tsimbaka tsinyinji kano nikashili, kho shimumanyangakhwo tawe"},{"SurahNumber":10,"VerseNumber":17,"Text":"Kho niwina omubii oyo okhushila ulia uchishilanga Nyasaye obubeyi, nende ufukulanga tsinyaali tsiefu? Toto abakholi bamabii shibakhabura tawe"},{"SurahNumber":10,"VerseNumber":18,"Text":"Nabo balamaanga ebilali Nyasaye tawe, ebilanyala okhubakhola shiosi shiosi tawe, nohomba okhubakhoonya tawe, Nebaboolanga mbu; “bano nibo abakhusabila imbeli wa Nyasaye” Boola; “Koo mubolelanga Nyasaye akakorerwe mwikulu nende khushialo? Oluyali nolulwe abula obuleemu, ne niwoluyali muno khu ako akabamutsokasinjia ninako.”"},{"SurahNumber":10,"VerseNumber":19,"Text":"Ne Abandu shibali halali omukanda Mulala, mananibakabukhana, nelikhayanga okhuba likhuwa liaranjilila okhurula khu Nyasaye wuwo, bakha khalachilwe hakari wabu khukalia akabakabukhananga"},{"SurahNumber":10,"VerseNumber":20,"Text":"Ne baboolanga mbu; “ Shiyakheshilibwe eshimanyisio shirula khu Nyasaye wuwe?” Boola mbu; “obumanyi bwa makhuwa kalalolekha buli khu Nyasaye, kho mana linde siesi endi ninanyu halala mubalia balindanga?”"},{"SurahNumber":10,"VerseNumber":21,"Text":"Ne olwa khupilinjia Abandu tsimbabaasi tsiefu, mushilenje shiobutinyu bwabanyoola, bachaka okhututa nibachaya ebimanyisio biefu, boola; “Nyasaye ni Omwangu wakhukalukhania obututi bwenyu. Ne toto Abarumwa befu bahandikanga kosi akamututanga.”"},{"SurahNumber":10,"VerseNumber":22,"Text":"Ye niye owubachesinjia mutsingongo nende munyanza kata shingala mubetsanga mumaro, olwa mutsitsanga nende omuyeka kusangasia, awo omuyeka omusiro kubetsela, mana amarunda kabetsele okhurula buli tsimbeka, mana bachaka okhupara mbu babotokhanwe, basaba Nyasaye nibamutswenula muburii mbu; “Niwitsa okhuwonia mukano, toto efwe khulaba mubalia bakhupa orio”"},{"SurahNumber":10,"VerseNumber":23,"Text":"Olwa abahabina, nibachaka okhukhola obufuru khushialo mukhubula obulamba. “Enywe Abandu! Obufuru bwenyu bulabakalukha abeene. Ni omwikhoyo kwobulamu bwokhushialo, mana mulikalusibwa khwifwe, ne khulibaboolela akamwakholanga"},{"SurahNumber":10,"VerseNumber":24,"Text":"Toto obulamu bwokhushialo bulishinga amatsi kakhwishinjia okhurula hekulu- (mumalesi) mana emimela chokhwiloba chilibungwa nende Abandu nende tsisolo- nikesasaniamwo (amatsi ako) Mana liloba nilirusia obulayi bwalio, mana niliba lilayi muno, kho abenelio nibapara mbu balinyala, likhuwa liefu lilitsila eshilo nohomba eshitere, nikhulikhola opara mbu kwaberwa, opara mbu shikwabeleho mungolobe tawe, endio nilwakhwinoosinjia ebimanyisio biefu khubandu baparanga"},{"SurahNumber":10,"VerseNumber":25,"Text":"Nyasaye abalanganga munzu yomulembe, ne alunjisia owayenya khunjila ingololofu"},{"SurahNumber":10,"VerseNumber":26,"Text":"Balia bakhola amalayi balinyoola amalayi, khandi bali metelwakhwo, ne olufu shilulifunikha obweni bwabu tawe ne shibalinyoola isoni tawe, abo nibo Abandu bo mwikulu balimenyamwo tsinyanga tsiosi"},{"SurahNumber":10,"VerseNumber":27,"Text":"Ne balia bakhola amabii, omurungo kwamabii nilibi lienesa liabarirungwa, ne balinyoola tsisoni, Ne balibula ulia unyala okhubalinda khushinyasio shia Nyasaye. Obweni bwabu buliba shinga bufunikhwekhwo ebilo bieshilima eshikhongo. Abo nibo Abandu bomumulilo balikhalamwo tsinyanga tsiosi"},{"SurahNumber":10,"VerseNumber":28,"Text":"Ne inyanga yakhulibakhung’asia boosi, mana khuboolele balia abatsokasia Nyasaye mbu “Yeme wamuli hao, nende balia abamwakhola abasanji ba Nyasaye” Mana khubakabukhanie hakari wabu, ne abo abatsokasibwa baliboola mbu; “Enywe shimwalaamanga efwe tawe”"},{"SurahNumber":10,"VerseNumber":29,"Text":"Nyasaye niye uyela okhuba omuloli wefu ninanyu, toto efwe khwali khubulakho ahambi nende obulaami bwenyu tawe"},{"SurahNumber":10,"VerseNumber":30,"Text":"Eyo buli shiamundu alimanya akayakhola, ne balikalusibwa ewa Nyasaye Omwami wabu watoto. Ne kabalikora kalia akabachikhanga"},{"SurahNumber":10,"VerseNumber":31,"Text":"Boola; “Niwina ubakabanga okhurula mwikulu nende khushialo? Nohomba niwina uli nende obunyali khumawulililo kenyu, nende tsindolelo tsienyu? Ne niwina urusinjia omulamu mubafu, ne narusia omufu mubalamu? Ne ni wina ukasinjia amakhuwa koosi?” Balaboola mbu; “Ni Nyasaye’’ mana boola mbu; “Koo shimuritsanga tawe?.”"},{"SurahNumber":10,"VerseNumber":32,"Text":"Kho oyo niye Nyasaye wenyu, Omulesi wenyu watoto. Ne nishina shindi shiliwo obwatoto nibumalile okhulolekha halali obukori? Kho niyena amukalukhanilibungwa"},{"SurahNumber":10,"VerseNumber":33,"Text":"Endio nolwelikhuwa lia Nyasaye wuwo Omulesi, lialoloshela balia abaloba, mbu shibalisuubila tawe"},{"SurahNumber":10,"VerseNumber":34,"Text":"Boola; “Alikho mu abo abamutsokasinjia Nyasaye ninabo, ulia owachachia okhuloonga ebilonje, mana alibikalusia? Boola; “Nyasaye niye wachachia ebilonje khandi niye ulibikalusia. Kho mukalukhanibungwa hena?”"},{"SurahNumber":10,"VerseNumber":35,"Text":"Boola mbu; “Koo khulikhomwo nende mubamutsokasinjia Nyasaye abo ulunjisinjia khubwatoto?” Boola mbu; “Nyasaye niye olunjisinjia khubwatoto” Kho ulia ulunjisinjia khubwatoto shiniye okhokheyakhane muno okhuloondwa nohomba ulia ulalunjisinjia halali okhula alunjisibwe? Kho muli nende shina, mubusinjia murie"},{"SurahNumber":10,"VerseNumber":36,"Text":"Ne obunji bwabu balondanga butswa amaparo kabu, ne okhuparirisia shikhukhonyakhwo imbeli wobwatoto shiosi shiosi tawe. Toto Nyasaye amanyile muno koosi akabakholanga"},{"SurahNumber":10,"VerseNumber":37,"Text":"Ne shikanyalikhana mbu Ikurani ino, yakasibwasa mbu shirula khu Nyasaye tawe, halali ifuchilisania nende akali imbeli wayio, ne ni amebaalo neshitabo shibula obukanakani, ne shirula khu Nyasaye Omulesi webiloonje bioosi"},{"SurahNumber":10,"VerseNumber":38,"Text":"Nohomba baboolanga mbu yachikasia butswa omwene, boola mbu;” Nakhayitsekhwo nende Isura ndala ili shinga ino, ne mulanje bamunyala balali Nyasaye tawe, toto nimuli abahabwene"},{"SurahNumber":10,"VerseNumber":39,"Text":"Halali bayingana akababula ninako obulaamba, ne obwatoto bwako bushili okhuboolela, ne endio nilwabayingana balia bali imbeli wabu, kho lola shinga indukho yabandu ababii yali"},{"SurahNumber":10,"VerseNumber":40,"Text":"Ne mubo baliwo basuubilanga muyo, ne mubo baliwo balasuubilanga muyo, ne Nyasaye wuwo Omulesi amanyile muno abokhunyasia"},{"SurahNumber":10,"VerseNumber":41,"Text":"Ne nibakhuyingasia boola mbu; ‘‘endi nende ebikhole bianje, nanyu muli nende ebikhole bienyu, Enywe muli ehale nende akekhola ne esie siesi endi ehale nende akamukholanga.”"},{"SurahNumber":10,"VerseNumber":42,"Text":"Ne mubo baliwo bakhuwulilisinjia, Ne koo wakhanyala okhukhola abekala amarwi bawulila nibalawulilanga tawe"},{"SurahNumber":10,"VerseNumber":43,"Text":"Ne mubo baliwo bakhukhondiolanga, Ne onyala okhulunjisia abawofu kata nibalanyala okhulola tawe"},{"SurahNumber":10,"VerseNumber":44,"Text":"Toto Nyasaye shakholelangakhwo Abandu obubii tawe, halali Abandu abeene nibo bekholelanga obubii"},{"SurahNumber":10,"VerseNumber":45,"Text":"Ne inyanga ya alibakhung’asia, iliba shinga shibekhale khushialo halali Isaa ndala yeshitere. Balimanyana hakari wabu. Toto basikha balia bayingana okhubukanana nende Nyasaye wabu, ne shibaali bokhulunjikha tawe"},{"SurahNumber":10,"VerseNumber":46,"Text":"Ne toto nikhukhwechesia malala khuka khubalakanga, nohomba nikhukhufwisia, khwifwe niko amakalushilo kenyu, mana Nyasaye aliba omuloli khukabakholanga"},{"SurahNumber":10,"VerseNumber":47,"Text":"Ne buli omukanda kuli nende Omurumwa, kho olwa Omurumwa wabu aliulia, balibusia hakari wabu mubuleng’aafu, ne bo shibalikholelwa obubii tawe"},{"SurahNumber":10,"VerseNumber":48,"Text":"Ne baboolanga mbu: “niliina akamulakanga kano toto nimuli abahabwene.”"},{"SurahNumber":10,"VerseNumber":49,"Text":"Boola; “Esie embula obunyali bwokhwikholela obubii nohomba abulayi, halali shia Nyasaye yenya. Buli omukanda kuli nende ebise biakwo, ebise biabu nibiula shibekhalanga isaa ndala tawe nohomba shibaranjililanga tawe"},{"SurahNumber":10,"VerseNumber":50,"Text":"Boola; ‘‘Mulola murie eshinyasio esho nishibetsela eshilo nohomba eshitere, kho mbushina abamabii bayungubasinjia mbu shitse lwangu?’’"},{"SurahNumber":10,"VerseNumber":51,"Text":"Olwa ilirulila khomwasuubila? Mulirebwa mbu ; “bulaano buri?( isayino?) Ne mwali nimuyiyungubalilanga"},{"SurahNumber":10,"VerseNumber":52,"Text":"Mana balia bakhola obubii baliboolelwa mbu; “Pile eshinyasio shilawa, koo mukharungungwakho eshindi eshilali ashamwakholanga?”"},{"SurahNumber":10,"VerseNumber":53,"Text":"Ne bakhurebanga mbu;” Koo ako ni katoto?” Boola mbu; “Eeeh nditsuba khu Nyasaye wanje Omulesi toto ako ni abwene. Ne enywe shimunyala okhushila tawe.”"},{"SurahNumber":10,"VerseNumber":54,"Text":"Ne buli Omundu owakhola obubii abetsanga mbu alinende biosi bili mushialo, yakharusiyie yenunula. Ne olwabalilola eshinyasio balitinyia okhufisa okhwiyitsulisia khwabu, ne olwa balilola eshinyasio balibusilibwa hakari wabu khubuleng’afu neshibalikholelwa obubii tawe"},{"SurahNumber":10,"VerseNumber":55,"Text":"Koo manye mbu, toto nibia Nyasaye ebili mwikulu nende mushialo, manye mbu ka Nyasaye alaka ni katoto, halali Abandu abanji shibamanyile tawe"},{"SurahNumber":10,"VerseNumber":56,"Text":"Ye alamusinjia ne afwisinjia, na ni ewuwe niwo amulikalusibwa"},{"SurahNumber":10,"VerseNumber":57,"Text":"Enywe Abandu toto kabetsela amebaalo okhurula khu Nyasaye wenyu, nende eshihonia shia akali mubilifu, nende obulunjifu nende tsimbabaasi khubasuubili"},{"SurahNumber":10,"VerseNumber":58,"Text":"Boola mbu; “Khu bulayi bwa Nyasaye nende tsimbabaasi tsitsie, mana basangale khulwako, Ne kano ni amalayi okhushila kabakhung’asinjia"},{"SurahNumber":10,"VerseNumber":59,"Text":"Boola mbu; “Koo mulola murie emikabo chia Nyasaye yabeshilia, mana nimukhola muchio echilachamilwa nende echindi echichamilwa, boola mbu; “Nyasaye niye awabahelesia omunwa, nohomba enywe muchishilanga Nyasaye?”"},{"SurahNumber":10,"VerseNumber":60,"Text":"Ne baparanga barie balia bachishilanga Nyasaye obubeyi khu inyanga yeyindukho? Toto Nyasaye ali nende obulayi obunji khubandu, halali abanji babu shibakhupanga orio tawe"},{"SurahNumber":10,"VerseNumber":61,"Text":"Ne shokhalabananga khumulimo kwiosi kwiosi, nohomba shosomanga mukurani muno nohomba shimukholanga eshikhole shiosi shiosi, halali efwe khubetsanga abaloli benyu olwa mukhalabananga. Sishifisanga khu Nyasaye wuwo eshindu shiosi shiosi, shili shinga obusiro bwolulolo, shili khushialo nohomba mwikulu tawe, nohomba eshititi okhushila esho nohomba eshikhongo, halali shili mushitabu shinoosinjia"},{"SurahNumber":10,"VerseNumber":62,"Text":"Ulile ne mumanye mbu, toto abahelwa ba Nyasaye shibaliba nende obuyendi nohomba okhubeelela tawe"},{"SurahNumber":10,"VerseNumber":63,"Text":"Balia basuubila ne bali nibaria Nyasaye"},{"SurahNumber":10,"VerseNumber":64,"Text":"Bobali nende obusangafu khubulamu bwo khushialo nende mwikulu. Obukalukhani bubulaho mumakhuwa ka Nyasaye, okho nikhwo okhubura okhukhongo"},{"SurahNumber":10,"VerseNumber":65,"Text":"Ne amakhuwa kabu kalakhubeelesia tawe, toto obunyali bwosi nibwa Nyasaye, naye niye Omuwulili Omumanyi muno"},{"SurahNumber":10,"VerseNumber":66,"Text":"Koo Manye mbu; toto ni bia Nyasaye ebili mwikulu nende mushialo. Ne balia balamanga owulali Nyasaye, shibalondanga halali amaparo kabu , ne shibaboolanga halali obubeyi butswa"},{"SurahNumber":10,"VerseNumber":67,"Text":"Ye niye owabakholela eshilo mwihotselesiliemwo, ne eshitere eshing’eng’elanga, Toto mwako khuli nende eshimanyisio khubandu bawulilanga"},{"SurahNumber":10,"VerseNumber":68,"Text":"Ne baboola mbu; “Nyasaye yekholela omwana” ali ehale nende ako, ye yenyala. Nebibie biosi bili mwikulu nende khushialo. Ne enywe mubula eshifune khu kano. Koo mwibolelangasa khu Nyasaye akamulamanyile tawe"},{"SurahNumber":10,"VerseNumber":69,"Text":"Boola mbu; Toto balia bachishilanga Nyasaye obubeyi shibalibura tawe"},{"SurahNumber":10,"VerseNumber":70,"Text":"Omwikhoyo omutiti khushialo, mana khwifwe niko amakalushilo kabu, mana khubapilie eshinyasio eshilulu khulwa kalia kabakhayanga"},{"SurahNumber":10,"VerseNumber":71,"Text":"Ne basoomele amakhuwa ka Nuhu, alwa yaboolela Abandu bebe mbu, “Enywe Abandu banje, nikali mbu okhwikhala khwanje ninanyu nende okhubetsulisia khwanje ebimanyisio bia Nyasaye khubasinyile.(manye mbu) esie ndisichile Nyasaye, kho enywe khung’asie amakhuwa kenyu nende abiamutsokasinjia bienyu mana likhuwa lienyu lia mubusia libe habulafu, mana mumbusilie okhumala ne mulambelesia obwiyangu tawe"},{"SurahNumber":10,"VerseNumber":72,"Text":"Ne nimukhaya, esie shebasabanga omurungo tawe, omurungo kwanje shikuli halali khu Nyasaye. Ne ndalomesibwa okhuba mubalia abeelekhulanga khuye"},{"SurahNumber":10,"VerseNumber":73,"Text":"Halali bamuyingasia, mana nikhumuhabina ye nende balia bali ninaye, muliaro (musafina), nenikhubakhola bo nibo abatong’a, ne nikhuyibisia balia abayingasia ebimanyisio biefu. Kho henga shingala yali indukho ya Abandu bekanyilisibwa"},{"SurahNumber":10,"VerseNumber":74,"Text":"Mana nikhuruma Abarumwa abanji inyuma wuwe, khubandu babu. Mana nibabetsela nende ebifune bili habulafu. Ne shibali nibakhasuubila akabayingasia mukhuchaka, ne endio ni lwakhuretsanga ebimanyisio khumioyo chia Abandu baburanga eshichelo"},{"SurahNumber":10,"VerseNumber":75,"Text":"Mana okhurula khu abo nikhuruma Musa nende Haruni khu Firauni nende Abandu bebe abakhongo, nende ebimanyisio biefu, mana nibafura, ni baba Abandu abetsimbii"},{"SurahNumber":10,"VerseNumber":76,"Text":"Ne olwa obwatoto bwabetsela okhurula khwifwe, baboola mbu:” toto buno ni obulosi bwa habulafu.”"},{"SurahNumber":10,"VerseNumber":77,"Text":"Musa naboola mbu; “koo muboolanga endi khubwatoto bubetsele? Mbu buno nobulosi? Ne abalosi shibaburanga tawe?”"},{"SurahNumber":10,"VerseNumber":78,"Text":"Nibaboola mbu; “Koo witsile mbu okhurusie khukalia akakhwanyoola nako bapapa befu, mbu kho obukhongo bube obwenyu enywe khushialo, shikhunyala okhubasuubila tawe.”"},{"SurahNumber":10,"VerseNumber":79,"Text":"Firauni naboola mbu; “Munderere buli Omulosi Omumanyi muno.”"},{"SurahNumber":10,"VerseNumber":80,"Text":"Ne olwabalosi betsa Musa nababoolela; “Sukune biamwenya okhusukuna”"},{"SurahNumber":10,"VerseNumber":81,"Text":"Ne olwa basukuna, Musa naboola mbu; “Akamurerere kano ni obulosi, toto Nyasaye yetsa okhubufunaka. Toto Nyasaye shatinyisinjia ebikhole biabandu bokhunyasia tawe.”"},{"SurahNumber":10,"VerseNumber":82,"Text":"“Ne Nyasaye yetsa okhwemia obulaamba khu makhuwa keke kata ababii nibalenyele.”"},{"SurahNumber":10,"VerseNumber":83,"Text":"Ne shibasuubila khu Musa halali Abandu batiti okhurula khubandu be, nibarire Firauni nende Abandu baye okhubasandia. Toto Firauni yali omufuru khushialo, ne toto ye yali mubalia babura eshichelo"},{"SurahNumber":10,"VerseNumber":84,"Text":"Musa naboola; “Enywe Abandu banje nimuli mbu musuubile Nyasaye, mumwisiche ye butswa, toto nimuli abelekhulanga khuye. (abasalamu)"},{"SurahNumber":10,"VerseNumber":85,"Text":"Nibaboola mbu; “khwisichile Nyasaye, Ewe Nyasaye wefu Omulesi Olakhukhola khwanyoola obunyakhani okhurula khubandu ababii abo tawe"},{"SurahNumber":10,"VerseNumber":86,"Text":"Ne khuhonokosie khulwetsimbabaasi tsitsio okhurulana nende Abandu Abakhayi.”"},{"SurahNumber":10,"VerseNumber":87,"Text":"Mana nikhufimbulila Musa nende Omusiani wabu obufimbuli buno mbu:, “Bakasilie tsinzu Abandu benyu Misri ne mukhole tsinzu tsienyu okhuba habundu wokhukholela amalaamo , ne mulumilile okhulaama ( iswala), ne suubisia abasuubili.”"},{"SurahNumber":10,"VerseNumber":88,"Text":"Musa naboola mbu; “Nyasaye wefu omulesi, toto ewe wahelesia Firauni nende abakhongo bebe ebirone nende omwandu khubulamu bwo khushialo buno, Khulwako bakoselinjiakhwo Abandu khunjila yiyio. Nyasaye wefu Omulesi, salania omwandu kwabu ne oboye emioyo chiabu, balasuubila tawe okhula balole eshinyasio eshilulu.”"},{"SurahNumber":10,"VerseNumber":89,"Text":"Nyasaye naboola mbu; “okhusaba khwenyu khuchamilwe kholaano yeme obulayi, ne mulalonda tsinjila tsia abalamanya tawe.”"},{"SurahNumber":10,"VerseNumber":90,"Text":"Nikhwambusia Abaana ba Israil Inyanza, ne Firauni nende omukanda kukwe kwabalwani nabalondakhwo khububii nende khubusuku. Ukhula shingala Firauni yanyoolwa nende lifwa liokhusishibwa mumatsi , naboola mbu; “ Esuubile mbu abulaho Nyasaye wundi halali wa Abana ba Isaril basuubila nasi endi halala mubandu balia abehotselesia.”"},{"SurahNumber":10,"VerseNumber":91,"Text":"Oooh! Bulano buri? Ne waliwakhaya mana noba mubandu bokhubiyia"},{"SurahNumber":10,"VerseNumber":92,"Text":"Kho nyangayino khwitsa okhuhabina omubili kukwo kho obe eshimanyisio khubetsa inyuma wuwo, Netoto Abandu abaanji bang’ang’ala khubimanyasio biefu"},{"SurahNumber":10,"VerseNumber":93,"Text":"Ne toto Abana ba Israili khwabamenyia obulayi, nenikhubahelesia emikabo emilayi. Ne shibakabukhana tawe okhula shinga obumanyi bwaboolela, toto Nyasaye wabu omulesi alibabusilia hakari wabu inyanga yeyindukho khukalia akabakabukhananga"},{"SurahNumber":10,"VerseNumber":94,"Text":"Ne noli nende inganakani nende khuka khwakhwishilia, mana reeba abasomanga eshitabu ewe noshiili. Toto obulamba bumalilie okhwitsila okhurula khu Nyasaye wuwo Omulesi. Kho alaba mubalia bali nende obukanakani tawe"},{"SurahNumber":10,"VerseNumber":95,"Text":"Ne olatema okhuba mubalia bayingananga khubimanyisio bia Nyasaye tawe, wakhetsa waba mubalia basikha"},{"SurahNumber":10,"VerseNumber":96,"Text":"Toto balia belikhuwa lia Nyasaye wuwo liamala okhubaburira shibasuubilanga tawe"},{"SurahNumber":10,"VerseNumber":97,"Text":"Kata\tnibanyoola\tbuli eshimanyisio(shibasubilanga tawe) okhula balole eshinyasio eshilulu"},{"SurahNumber":10,"VerseNumber":98,"Text":"Shichila shina nilulabaho olukongo olwasuubila kho obusubili balwo bubakhonye? halali abandu ba Yunus, olwa basuubila khwabarusiliaho eshinyasio shiokhututuyia, mubulamu bwokhushialo mana nikhubahelesia omwikhoyo khubise(bia khwenya)"},{"SurahNumber":10,"VerseNumber":99,"Text":"Ne Nyasaye wuwo yenyanga Abandu boosi bakhasuubile khushialo, kho nawe wakhanichilisia Abandu mbu babe Abasuubili"},{"SurahNumber":10,"VerseNumber":100,"Text":"Ne Abulaho Omundu unyala okhusuubila halali khukhuchama khwa Nyasaye, Ne akholanga eshinyasio shibe khubalia abalarumishilanga amachesi kabu tawe"},{"SurahNumber":10,"VerseNumber":101,"Text":"Boola; “lole nishina shili mwikulu nende khushialo” Ne ebimanyisio nende amekanyilisio shibikhonyanga Abandu balasuubila tawe"},{"SurahNumber":10,"VerseNumber":102,"Text":"Koo bakhalindanga elindi halali akafwanananga aketsinyanga tsia bandu babura imbeli wabu? Boola mbu; “Mana liinde, siesi endi halala ninanyu mubalindanga.”"},{"SurahNumber":10,"VerseNumber":103,"Text":"Mana khulihabina Abarumwa befu nende balia basuubila ninabo, Ne endio ni lwakakwanila okhuhabina Abasuubili"},{"SurahNumber":10,"VerseNumber":104,"Text":"Boola mbu; “enywe Abandu! Ni muli nende obukanakani khudini yanje, esie shelamanga ebiamulaamanga habundu wa Nyasaye tawe, halali elaamanga Nyasaye ulia ulibafwisia ne yanomesiyie mbu embe mubasuubili.”"},{"SurahNumber":10,"VerseNumber":105,"Text":"Ne ohenjie obweni bubwo khu idini yokhutswenulila emilukha chichio khu Nyasaye, ne olaba mubatsokaasinjia Nyasaye tawe"},{"SurahNumber":10,"VerseNumber":106,"Text":"Ne olalaama ebilali Nyasaye, bilakhakhukhoonya nohomba okhumisia tawe, ne nokhola orio olaba mubandu ababii"},{"SurahNumber":10,"VerseNumber":107,"Text":"Ne Nyasaye nakhutilakhwo khububii, abulaho yesiyesi unyala okhurusiliaho libii elo owulali ye tawe, ne nakhwenyela amalayi abulaho unyala okhukalusia obulayi bwaye, ahelesinjia owayenya mubandu bebe, naye ni Omunji wobulesheli Omunji wetsimbabaasi"},{"SurahNumber":10,"VerseNumber":108,"Text":"Boola mbu; “Enywe Abandu toto obwatoto bumalile okhuboolela okhurula khu Nyasaye wenyu. Kho ulia ulunjikha alunjikhanga khululwe omwene, naye ulia ukora akoranga khululwe omwene. Nasi shendi omulindi khwinywe tawe"},{"SurahNumber":10,"VerseNumber":109,"Text":"Ne loonda akofimbulilungwa, ne wisumulisie okhula shingala Nyasaye alabusia, Naye niye Omubusia Omulayi muno umalayo"},{"SurahNumber":11,"VerseNumber":1,"Text":"Aif Lam Ra, shino ni eshitabu shietsinyaali tsiashio tsiakasibwa obulayi mana nitsinoosibwa obulayi okhurula khu Wamachesi muno Omumanyi wa koosi"},{"SurahNumber":11,"VerseNumber":2,"Text":"Mulalaama okhuyiniakhwo Nyasaye butswa, (Yenyene) Toto esie khwinywe endi omwikanyilisi nende Omusuubisia"},{"SurahNumber":11,"VerseNumber":3,"Text":"Ne sabe eshileleshelo Nyasaye wenyu, mana mumukalushile, yetsa okhubahelesia omwikhoyo omulayi okhula ebise ebimanyifu(khuye) Mana alihelesia buli owamalayi amalayi kaye. Nenimulaloonda tawe esie ebaririra eshinyasio shieyinyanga ikhongo"},{"SurahNumber":11,"VerseNumber":4,"Text":"Amakalushilo kenyu ni wa Nyasaye, naye ni Omunyali wabuli eshindu"},{"SurahNumber":11,"VerseNumber":5,"Text":"Koo, manye mbu; “toto abo bafisanga akali mubilifu biabu, mbu khobafise Nyasaye, manye mbu; olwa befunikhanga tsingubo tsiabu(Nyasaye) yamanya akabafisanga nende akabaretsanga habulafu. Toto ye amanyile muno akali mubilifu"}]}