{"Id":241,"LanguageCodes":["luy"],"Name":"luy-mohammadramadha","Author":"Mohammad Ramadhan Sebwa, Ramadhan Hajj Ndeka, Ismail Were, Musa Murasi Salim Kukuya, Yusuf Shiundu Malala, Yahya Wafula Ojwang, Haroon Albert Msah","Language":"Luyia","Description":"Luyia","Direction":"ltr","Source":"https://www.islamic-invitation.com/","Translations":[{"SurahNumber":12,"VerseNumber":53,"Text":"Nasi shengomelelanga omwoyo kwanje tawe, toto omwoyo nikwokhulomesia amabii, halali kulia kwa Nyasaye yahelesia tsimbabaasi. Toto Nyasaye wanje ni wobulesheli Owetsimbabaasi"},{"SurahNumber":12,"VerseNumber":54,"Text":"Omwami naboola mbu; “ Mumunderere ewanje emubukule abe Omundu wanje” Ne olwa yalomaloma naye, Omwami naboola mbu; “Toto ewe khwifwe omalile okhuba woluyali, nende omwisikwa.”"},{"SurahNumber":12,"VerseNumber":55,"Text":"Naboola; “Kholesie embe omulindi (Omuhenji) weshiachi shie shialo toto esie endi Omulindi Omumanyi Omulayi wamakana.”"},{"SurahNumber":12,"VerseNumber":56,"Text":"Ne endio nilwakhahelesia Yusuf obukhongo mushialo esho, yekhalamwo wosi wosi wayenya, tsimbabaasi tsiefu khwishilinjia wakhwenya ne shikhusukunanga omurungo kwabakholi bamalayi tawe"},{"SurahNumber":12,"VerseNumber":57,"Text":"Ne toto omurungo kwo mwikulu ni omulayi muno, khubalia abasuubila mana nibaria (Nyasaye)"},{"SurahNumber":12,"VerseNumber":58,"Text":"Abasiani babu Yusuf nibetsa, nibenjila ewa Yusuf, naye nabamanya nabo nibalamumanya tawe"},{"SurahNumber":12,"VerseNumber":59,"Text":"Ne olwa yabakasilia eshiakhulia shiabu, nababoolela mbu “Mungalushile nende Omusiani wenyu khu papa wenyu” Koo, shimulola mbu ebaleng’asilisiye eshichelo, nasi endi omuwani omulayi"},{"SurahNumber":12,"VerseNumber":60,"Text":"“Ne nimulamurera tawe, shindilibahelesia shiosi shiosi okhurula khwisie tawe, nemulasitakhwo ahambi hano tawe.”"},{"SurahNumber":12,"VerseNumber":61,"Text":"Nibaboola mbu; “Khwitsa okhutema okhwikweta samwana , ne toto khulakhola khurio.”"},{"SurahNumber":12,"VerseNumber":62,"Text":"Ne naboolela abakholi baye; “omwandu kwabu mure mumisiko chiabu, khobanyoole\tokhukulola nibakhakalushila Abandu babu, khobanyoole okhukalukha khandi"},{"SurahNumber":12,"VerseNumber":63,"Text":"Olwa bakalukha khu sabwe, baboola mbu : “ ewe Papa wefu, bakhwikalile eshibaba, kho okhuhelesie omusiani wefu khutsie naye kho khunyoole okhuhebwa eshibaba, ne toto efwe khulamulinda.”"},{"SurahNumber":12,"VerseNumber":64,"Text":"Naboola mbu:“ndakhabasuulila khu uno shingala ndabasuubila khumusiani wabu khale awo? Ne Nyasaye niye omulindi omulayi, naye ni Owetsimbabaasi umalayo .”"},{"SurahNumber":12,"VerseNumber":65,"Text":"Ne olwa baboolola emisiko chiabu , nibanyoolamwo emiandu chiabu chikalusibwe, ni baboola mbu: “ewe papa wefu shina shindi shiakhwenya? chino ni emiandu chiefu chikalusibwe khwifwe! khurere eshakhulia khulwa Abandu befu, ne khwitsa okhulinda omusiani wefu, ne khulanyoola eshibaba shie ingamia ndala, esho neshichelo eshititi. (khubuhani bwomwami)"},{"SurahNumber":12,"VerseNumber":66,"Text":"Naboola mbu:“shindalamulekhula atsie ninanyu tawe okhula shingala muletsuba khulira lia Nyasaye mbu mulachelela ninaye halali nimubotokhanwa mwesi. “ olwa bamuhelesia indakano eyo yaboola mbu “Nyasaye niye omulindi khukakhuboolanga kano.”"},{"SurahNumber":12,"VerseNumber":67,"Text":"Naboola mbu: “enywe Abaana banje! Mulenjila mwesi mumuliango mulala tawe, injilile mumiliango chikabukhaane. Ne esie shebakhonyakhwo shiosi shiosi imbeli wa Nyasaye tawe. Amakhuwa koosi kali khu Nyasaye. Naye niye wakhwisikanga, ne besikanga bamwisiche butswa Ye"},{"SurahNumber":12,"VerseNumber":68,"Text":"Ne olwabenjila shingala Sabwe yabebaalila, shishiabakhonyakhwo shiosi shiosi khu Nyasaye tawe halali akali mumwoyo kwa Yaqub kamala kekholeshe. Netoto ye yali wamachesi shichila khwamwechesia, halali Abandu abanji shibamanyile tawe"},{"SurahNumber":12,"VerseNumber":69,"Text":"Ne olwa benjila ewa yusuf, yakwa khumusiani wabu oyo naboola mbu: “ toto esie endi omusiani wenyu. Kho olabeelela shichila kabano bakholanga tawe.”"},{"SurahNumber":12,"VerseNumber":70,"Text":"Ne olwa yabahelesia eshilibwa shiabu, nara eshitayilo shia amatsi mumusiko kwomusiani wabu. Mana omulanjilisi nalanjilisia mbu: “enywe Abasamuli ! toto enywe muli abefi”"},{"SurahNumber":12,"VerseNumber":71,"Text":"Nibakalukhana nibamuhenga nibaboola mbu: “ nishina shiamukosiye?”"},{"SurahNumber":12,"VerseNumber":72,"Text":"Nibaboola mbu: “ khukosiye eshitayilo shiomwami, ne ulashirera alahebwa omusiko kweyingamia nasi nesie omwimilisi wakano”"},{"SurahNumber":12,"VerseNumber":73,"Text":"Nibaboola mbu: “ khwitsuba khulira lia Nyasaye, mumanyile mbu efwe shikhwitsile okhukhola amabii khushialo tawe, ne efwe shikhuli Abefi tawe.”"},{"SurahNumber":12,"VerseNumber":74,"Text":"Nibaboola mbu: “ omurungo kwaye kulaba shina enywe nimuli Ababeyi?”"},{"SurahNumber":12,"VerseNumber":75,"Text":"Nibaboola mbu “omurungo kwa ulia ulanyolekhana mumusiko kukwe, kho ye mwene oko nomurungo kwaye. Ne endio nilwakhurunganga Abandu bamabii.”"},{"SurahNumber":12,"VerseNumber":76,"Text":"Ne nachaka okhehenga mumisiko chiabu nashili okhuhenga mukwomusiani wabu. Mana nashirusia mumusiko kwomusiani wabu. Endio nilwakhwakholela Yusuf, shiyali unyala okhwikalila Omusiani wabu khumalako komwami wa Misr halali shinga Nyasaye yenya. Khuchingulanga hekulu bakhwenya, ne hekulu wa bulu omumanyi khuliwo nende omumanyi muno"},{"SurahNumber":12,"VerseNumber":77,"Text":"Nibaboola mbu: “ne niyebele toto Omusiani wabu yesi yeba khale awo.” Halali yusuf nakafisa mumwoyo kukwe, nenalababoolelakhwo tawe, naboola mbu: ‘‘enywe muli ababii muno ne Nyasaye amanyile kamuboolanga.”"},{"SurahNumber":12,"VerseNumber":78,"Text":"Nibaboola mbu: ‘ ewe omukhongo! Uno ali nende samwana omukofu muno, kho bukula mulala wefu mushilenje shishie. Toto efwe khukhulola mbu oli mubalia bakholanga amalayi.”"},{"SurahNumber":12,"VerseNumber":79,"Text":"Naboola mbu: “Nyasaye abusilie ehale. Okhutila Omundu wakhulanyolele naye omwandu kwefu! Khuletsa okhuba Abandu bamabii tawe.”"},{"SurahNumber":12,"VerseNumber":80,"Text":"Ne olwabafwa omwoyo ninaye basita ebuleka okhutsia okhusanjilana. Omukali wabu naboola mbu: “Enywe shimwitsulila mbu papa wenyu abukule indakano ninanyu khulira lia Nyasaye? Ne khale awo mwakhola obwononi khu Yusuf? Kho esie shindalarula mushialo muno tawe , okhula papa wanje yasubule, nohomba Nyasaye yambusilie, naye niye omulayi wokhubusia.”"},{"SurahNumber":12,"VerseNumber":81,"Text":"“kalushe khupapa wenyu ne mumuboolele mbu Omwana wuwo yebele, ne efwe shikhulutsi tawe halali khukakhumanyile, ne efwe shikhumanyile ekefisa tawe.”"},{"SurahNumber":12,"VerseNumber":82,"Text":"Ne reeba olukongo lwakhwalimwo, nende omukanda kwakhwali ninakwo. Ne toto efwe khuboolanga obwatoto"},{"SurahNumber":12,"VerseNumber":83,"Text":"Naboola mbu: “ halali emioyo chienyu chibanichilisiyie okhukhola murio, ne okhwifwila nokhulayi, Nyasaye yakhaba ario yabangalusilia boosi, toto Ye ni Omumanyi Owamachesi muno.”"},{"SurahNumber":12,"VerseNumber":84,"Text":"Nabarulakhwo naboola mbu: “ ooh abaane Yusuf!” Mana tsimoni tsitsie nitsilafuya khushibeela shiobutsuni muno.”"},{"SurahNumber":12,"VerseNumber":85,"Text":"Nibaboola mbu : “ khwitsuba khuNyasaye mbu sholalekha okwitsulila Yusuf tawe okhula shinga olaba omulwale nohomba olaba mubasikha.”"},{"SurahNumber":12,"VerseNumber":86,"Text":"Naboola mbu: “ Esie toto endilila Nyasaye obutsuni bwanje nende okhubeelela khwanje. Ne amanyile khu Nyasaye akenywe mulamanyile tawe"},{"SurahNumber":12,"VerseNumber":87,"Text":"“Enywe Abana banje! Tsie mukhaabe Yusuf nende Omusiani wabu. Ne mulafwa omwoyo khutsimbabaasi tsia Nyasaye tawe, shibafwitsanga omwoyo khutsimbabaasi tsia Nyasaye tawe halali Abandu abakhayi.”"},{"SurahNumber":12,"VerseNumber":88,"Text":"Olwa benjila ewa Yusuf (misr) baboola mbu: “ewe omukhongo ! khunyoolele obutinyu efwe nende Abandu befu, nekhurerere omwandu kulenyekhana tawe. Khuhelesie eshibaba shileng’anile. Ne okhuhelesiekho eshihanwa. Toto Nyasaye arunganga abarusinjia eshihanwa"},{"SurahNumber":12,"VerseNumber":89,"Text":"Naboola mbu: “ koo! Mwitsulila akamwakholela Yusufu nende Omusiani wabu olwa mwali abasilu"},{"SurahNumber":12,"VerseNumber":90,"Text":"Nibaboola mbu: “ koo, newe Yusuf? “ naboola mbu : “nesie yusuf ne uno ni Omusiani wefu, Nyasaye akhukholele obulayi, toto ulia uria Nyasaye mana niyesumilisia toto Nyasaye shakosinjia omurungo kwa bakholi bamalayi tawe.”"},{"SurahNumber":12,"VerseNumber":91,"Text":"Nibaboola mbu: “toto Nyasaye amalile okhukhulobola hekulu wefu, ne toto efwe khuli abamabii.”"},{"SurahNumber":12,"VerseNumber":92,"Text":"Naboola mbu : “ mubula ubatula olwalelo, Nyasaye alabaleshela naye niwetsimbabaasi muno okhushila abetsimbabaasi boosi.”"},{"SurahNumber":12,"VerseNumber":93,"Text":"“ Tsie nende ingubo yanje ino, muyire imbeli wa papa wanje , yetsa okhulimbukha achake okhulola. Ne mwitse nende Abandu benyu boosi.”"},{"SurahNumber":12,"VerseNumber":94,"Text":"Ne olwa omukanda kwarula sabwe yaboola mbu: “ embulilanga amalusu ka Yusuf, halali enywe musuubilanga mbu ndamala okhuyingoya (obwongo.)”"},{"SurahNumber":12,"VerseNumber":95,"Text":"Nibaboola mbu “ khwitsuba Khu Nyasaye mbu ewe oshili mubukori bubwo bwakhale bulia.”"},{"SurahNumber":12,"VerseNumber":96,"Text":"Kho shingala Omurumwa wamalayi yoola , nara ingubo imbeli wuwe, (wa yaqub)mana nalimbukha tsimoni nalola naboola mbu: “ shebaboolelekhwo mbu Ndamanya khu Nyasaye akamulamanyile tawe?”"},{"SurahNumber":12,"VerseNumber":97,"Text":"Nibaboola mbu : “ ewe papa wefu khusabile eshileshelo khutsimbi tsiefu, toto efwe khubeele abetsimbi.”"},{"SurahNumber":12,"VerseNumber":98,"Text":"Naboola mbu ; “ndalabasabila eshileshelo khu Nyasaye wanje, toto ye ni Omulesheli Owetsimbabaasi muno.”"},{"SurahNumber":12,"VerseNumber":99,"Text":"Ne olwa benjila ewa Yusufu , yabakwakho naboola mbu “ injile Misr Nyasaye nachama, mumulembe.”"},{"SurahNumber":12,"VerseNumber":100,"Text":"Yabuusia ebebusi bebe nabara khushisaala shishie shiobwaami, ne boosi nibamwinamila, naye naboola mbu “ ewe papa wanje kano niko amakalukhasio kamaloro kanje kalia, Nyasaye amalile okhukakhola katoto. Ne toto yakholela amalayi olwa yandusia mumboye, mana nabarera okhurula mushitsimi, shetani namalile okhutswatswania hakari wanje nende Abana befu, toto Nyasaye wanje niwokhukhola elia yenya, toto ye ni Omumanyi owamachesi muno"},{"SurahNumber":12,"VerseNumber":101,"Text":"“Ewe Nyasaye wanje, toto umbeele obwami, ne unzechesiyie okhukalukhania amalooro, ewe newe omulonji welikulu nende eshialo, newe omulindi wanje khushialo, nende mwikulu, ufwisie nendi omwihotselefu, ne usaasie halala nende abakholi bamalayi.”"},{"SurahNumber":12,"VerseNumber":102,"Text":"Ako ni malala khumakhuwa akefisa akakhukhufimbulilanga. Ne shiwali ninabo halala olwa bakasia amakhuwa kabu tawe, nende shingala bakholanga ebifwanga biabu"},{"SurahNumber":12,"VerseNumber":103,"Text":"Ne Abandu abaanji shinibasuubila tawe kata okhole eshinani orie"},{"SurahNumber":12,"VerseNumber":104,"Text":"Ne shobasabanga omurungo khukano tawe, ne kano ni amachelo sa khubandu boosi"},{"SurahNumber":12,"VerseNumber":105,"Text":"Ne ni ebimanyisio binga ebili mwikulu nende khushialo ebiburanga , nabo nibabula ninabio oluchendo"},{"SurahNumber":12,"VerseNumber":106,"Text":"Ne abanji mubo shibasuubilanga Nyasaye tawe halali eyi nibatsokaasia"},{"SurahNumber":12,"VerseNumber":107,"Text":"Koo! Bali mumulembe mbu amasila keshinyasio shia Nyasaye shikalabetsela tawe, nohomba inyanga yeyindukho shilabapwoka nabo nibakorerwe"},{"SurahNumber":12,"VerseNumber":108,"Text":"Boola mbu: “ ino niyo injila yanje enanganga khu Nyasaye nende obumanyi bwa toto. Esie nende abaloondi banje, ne Nyasaye ali hekulu wobuleemefu bwosibwosi, nasi shendi omutsokaasi tawe.”"},{"SurahNumber":12,"VerseNumber":109,"Text":"Ne shikhwarumwa imbeli wuwo halali abasaatsa abakhwafimbulila, mubandu betsingongo. Shibachendakhwo khushialo balola shingala indukho yabalia abali imbeli wabu? Ne inzu yo mwikulu niyo indayi khubalia abaria Nyasaye, shibamanyangakhwo tawe"},{"SurahNumber":12,"VerseNumber":110,"Text":"Okhula shingala Abarumwa bawesiakhwo omwoyo, nibapaara mbu baboolelwe amakhuwa kobubeyi, likhuwa liefu lioola mana nikhuhonokosia owakhwenya , ne eshinyasio shiefu shishilekhangakhwo ababii tawe"},{"SurahNumber":12,"VerseNumber":111,"Text":"Netoto mutsingano tsiabu amechesio kalimwo khubalia abali nende obwongo. Shikali amakhuwa kachikhwa tawe, halali ni amatinyisio khukalia akaliho khale, neni obulunjifu nende tsimbabaasi khubandu basubilanga"},{"SurahNumber":13,"VerseNumber":1,"Text":"Alif lam Mym Ra. Tsino nitsinyaali tsieshitabu shino. Ne kalia keshibwa khwiwe okhurula khu Nyasaye wuwo niko akatoto. Halali Abandu abaanji shibasuubilanga tawe"},{"SurahNumber":13,"VerseNumber":2,"Text":"Nyasaye niye owaninia likulu nabula okhwikhonyela tsisiilo tsiamulola, mana naleeng’ana khushisaala shishie (arsh) mana nakhola eliuba nende omwesi okhumuwulila, buli shilala shitsitsanga okhula ebise biashiahelesibwa, ye niye uchesinjia amakhuwa ne yenoosinjia tsinyaali tsino mwakhaba murio mwanyoola obwatoto bwokhubukana nende Nyasaye wenyu"},{"SurahNumber":13,"VerseNumber":3,"Text":"Naye niye owala eshialo mana naramwo tsingulu nende emialo. Ne buli mubiamo nakhola tsimbia tsibili ishisatsa nende eshikhasi. Afunikhanga eshilo khushitere, nende eshitere khushilo. Toto mu ako khulimwo nende ameeko khubaandu baparanga"},{"SurahNumber":13,"VerseNumber":4,"Text":"Ne mwiloba khulimwo nende ebitonye bitilanga, ne khubiamo nende emikunda chie mizabibu, nende emimela chindi, nende emitende chimelanga mulina lilala nende echindi chilamelanga mulina elala. chiosi chitsushililungwa amatsi kalia kalia. Ne khukhola ebiindi ebilayi okhushila ebindi khukhulia. Mukano khulimwo nende emeeko khubandu bekhonyelanga obwongo"},{"SurahNumber":13,"VerseNumber":5,"Text":"Ne noli mbu owukanga , shiwukwa muno nikababoolanga mbu; “Koo shingala khulaba nikhumalile okhuba liloba, mbutoto khulikalusibwa ebilonje ebiyiakha?” Abo nibo abakhaya Nyasaye wabu, nabo nibo belirebwakhwo omunyororo mumakosi kabu, ne abo nibo abandu bomumulilo, balikhalamwo tsiyanga tsiosi"},{"SurahNumber":13,"VerseNumber":6,"Text":"Ne bakhuyungubasinjia mbu oranjilile okhurera amabii inyuma wa malayi, nikali mbu biakhamala okhubura ebinyasio tsimbia tsiosi imbeli wabu. Ne toto Nyasaye wuwo niweshileshelo khubandu khububii bwabu, ne toto Nyasaye wuwo ni Omululu Weshinyasio"},{"SurahNumber":13,"VerseNumber":7,"Text":"Ne Abakhayi baboolanga mbu; “shina shichila nashili okhwishiakho eshimanyisio okhurula khu Nyasaye wuwe? Toto ewe oli omwikanyilisi butswa ne buli omukanda kuli nende omwimilisi"},{"SurahNumber":13,"VerseNumber":8,"Text":"Ne Nyasaye amanyile shia buli omukhasi achinganga, nende biabebulanga muunda- nende bimetanga. Ne buli eshindu khuye shili khushichelo"},{"SurahNumber":13,"VerseNumber":9,"Text":"Umumanyi wa kefisile, nende akali habulafu, omukhongo owuli hekulu"},{"SurahNumber":13,"VerseNumber":10,"Text":"Ne halala awo owufisanga likhuwa lilie mwinywe nende uliretsanga habulafu nende wifisanga eshilo nende uchendanga eshitere"},{"SurahNumber":13,"VerseNumber":11,"Text":"Ali nende omukanda imbeli wuwe nende inyuma wuwe, bamulindanga, khubuchami bwa Nyasaye. Toto Nyasaye shakalukhaninjia kali khubandu okhuula abeene bakalukhanie akali mumioyo chiabu. Ne Nyasaye olwa yenyela Abandu eshinyasio abulaho wokhwikalila ne babula owubalinda"},{"SurahNumber":13,"VerseNumber":12,"Text":"Ye Niye ubechesinjia okhumiesukha khwelikulu okhubaramwo oburi, nende obwikombi ne areranga amaleesi amasiro"},{"SurahNumber":13,"VerseNumber":13,"Text":"Ne likulu litsoominjia Nyasaye okhumukalusilia orio muno, ne malaika boosi khulwo okhumuria. Ne ayilanga amakhuwa kelikulu ne akhupanga nalio owayenya. Nabo bayingananga khu Nyasaye, naye ni Omululu Weshinyasio"},{"SurahNumber":13,"VerseNumber":14,"Text":"Ewuwe ni wakali amalaamo katoto, ne balia balaamanga owulali Ye, shibakalusibungwa shiosi shiosi tawe. halali bali shinga ulia ubambule amakhono kaye kabili mumatsi mbu kho koole mumunwa mumwe, halali shikoola tawe, Ne amasayo kabakhayi shikali halali mubukori butswa"},{"SurahNumber":13,"VerseNumber":15,"Text":"Ne binamilanga Nyasaye ebili mwikulu nende khushialo, nibichamile nohomba nibikhayile. Nende kata ebinikhabiabu itsuli nende ingolobe"},{"SurahNumber":13,"VerseNumber":16,"Text":"Boola; “niwina Nyasaye welikulu nende eshialo?’’ Boola mbu; “Ni Nyasaye” Boola; “Koo mukholanga abanyasaye bandi abalali Nyasaye? Ababula shiosi shiosi, khubo abeene eshilayi nohomba eshibii” Boola; “ Koo banyala okhuba nashilala omuwofu nende ulolanga? Nohomba biakhaba nashilala eshiilima nende obulafu? Nohomba bakholelanga Nyasaye abatsokaasi abaloonga shinga Nyasaye yaloonga, mana ebilonje bibafwananile. Boola “Nyasaye niye omuloonji wabuli eshindu, naye niye mulala butswa owubusinjia liayenya"},{"SurahNumber":13,"VerseNumber":17,"Text":"Yeshia amaatsi okhurula mumaleesi, ne emiombe nichikhulukusia amatsi khushichelo shiachio. Ne mana okhwitsula khwamaatsi nikhubukulalifilolibunjikhangahekuluwamaatsi. Ne mubilia ebiabasalulanga mumulilo okhwenya okhuronela ebindu- biosi birusinjia lifilo. Endio nilwa Nyasaye achelasia abwatoto nende obubeyi. Lifilo elo liburanga butswa shinga amakokha, ne bilia bikhoonya Abandu, bitong’anga khushialo, endio nilwa Nyasaye achelasinjia"},{"SurahNumber":13,"VerseNumber":18,"Text":"Balia bafuchilila Nyasaye wabu balinyoola obulayi, ne balia balamufuchilila tawe kata nibaba nende ebindu bili mushialo biosi, nende ebindi nibimetakhwo, bakharusiyie benunula, Abo bali nende okhubasibwa okhubii. Ne eshimenyo shiabu nimumulilo, ni habundu habii muno"},{"SurahNumber":13,"VerseNumber":19,"Text":"Koo! Ulia umanyile mbu keshibwa khwiwe okhurula khu Nyasaye wuwo Owobwatoto alishinga ulia omuwofu? Abachesi nibo baretsanga mumakani"},{"SurahNumber":13,"VerseNumber":20,"Text":"Balia abakholanga kabalakana nende Nyasaye wabu ne shibafunakanga indakano tawe"},{"SurahNumber":13,"VerseNumber":21,"Text":"Ne balia bongasinjia aka Nyasaye yalomesia okhungasibwa. Ne baritsanga Nyasaye wabu. Ne baritsanga okhubalwa okhubii"},{"SurahNumber":13,"VerseNumber":22,"Text":"Ne balia besumilisinjia okhwenya obuchami bwa Nyasaye wabu, mana nibalumilila okhulaama, mana nibayinia omukabo kwa khubakabile eshihanwa mubwifisi nohomba habulafu, ne balondinjia lilayi khuliibi, abo bali nende omurungo kwe inzu yo mwikulu"},{"SurahNumber":13,"VerseNumber":23,"Text":"Emikunda chilaliwa tawe balinjilamwo nende balia bakhola obulayi mubakofu babu nende Abakhaye babu nende olwibulo lwabu. Ne Abamalaika balinjililanga mwo buli mumiliango"},{"SurahNumber":13,"VerseNumber":24,"Text":"Omulembe kube ninanyu khukalia akamwefwila, kho ni obulayi buli burie bwe yinzu yomwikulu"},{"SurahNumber":13,"VerseNumber":25,"Text":"Ne balia bafunakanga indakano ya Nyasaye, nibamalile okhulakana, ne bakhalakanga ka Nyasaye yalomesia okhungasibwa, ne bakholanga obulianga khushialo, abo bali nende eshitsubo nebalinyoola inzu imbii"},{"SurahNumber":13,"VerseNumber":26,"Text":"Nyasaye afungulilanga omukabo owayenya, ne atutuyilinjia owayenya. Ne basangalilanga obulamu bwokhushialo, ne obulamu bwokhushialo nochelasia nende bwomwikulu shineshindu tawe halali omwikhoyo omutiti"},{"SurahNumber":13,"VerseNumber":27,"Text":"Ne abakhayi baboolanga mbu; “Shichila shina shikhweshilibwa amangalimwa okhurula khu Nyasaye wuwe?’’ Boola; “ Toto Nyasaye alekhulanga akore owayenya, ne alunjisinjia abamuchomakhwo ewuwe"},{"SurahNumber":13,"VerseNumber":28,"Text":"Balia basuubila mana emioyo chiabu nichihotselesia khukhwitsulila Nyasaye. Wulile ne mumanye mbu:! Khukhwitsulila Nyasaye emioyo chihotselesinjia"},{"SurahNumber":13,"VerseNumber":29,"Text":"Balia basuubila mana nibakhola ebikhole ebilayi, omwikhoyo kuliba okwabu, nende amakalushilo amalayi"},{"SurahNumber":13,"VerseNumber":30,"Text":"Ne endio nilwakhwakhuruma mubandu abamala okhuburirwa imbeli wabu Abandu bandi, kho abasomele kakhukhufimbulilanga, ne nabo bakhayanga (Nyasaye), Boola; “Ye niye Nyasaye wanje, obulaho ulaamwa khubwatoto halali Ye, emwisikanga Ye, ne amakalushilo kanje ni ewuwe"},{"SurahNumber":13,"VerseNumber":31,"Text":"Ne ibetsangao Ikurani yakhasiulilenje thingulu, nohomba yakharenjiye liloba, nohomba yakhalomalomenje nende abafu (yakhabeele ikurani ino), amakhuwa koosi nika Nyasaye. koo Abasuubili bashili okhumanya mbu Nyasaye yenyanga yakhalunjisiye Abandu bosi? Ne amasila shikalalekha okhunyoola balia bakhaya okhubela kalia kabakhola, nohomba ketsa okhwikha ahambi nende mumatala kabu, ukhula yule indakano ya Nyasaye. Toto Nyasaye shafunakanga indakano tawe"},{"SurahNumber":13,"VerseNumber":32,"Text":"Ne toto bakholela Abarumwa bali imbili wuwo amachayo, mana nebahelesia ebise balia bakhaya, mana nebatila. Kho eshinyasio shianje shiali shirie"},{"SurahNumber":13,"VerseNumber":33,"Text":"Koo ulia wemelanga buli Omundu khukalia kayakhola? Ne bakholelanga Nyasaye abasanji! Boola; “Barumbule, nohomba mumubolelanga akayakorwa khushialo, nohomba namakhuwa amakhaya, halali abakhayi baronerwa obifwanga biabu, mana nibekalilwa injila. Ne owa Nyasaye amulekhula yakora oyo abula umulunjisia"},{"SurahNumber":13,"VerseNumber":34,"Text":"Bali nende eshinyasio mubulamu bwokhushialo, ne eshinyasio shio mwikulu neshisiro muno. Ne shibaliba nomulindi ewa Nyasaye tawe"},{"SurahNumber":13,"VerseNumber":35,"Text":"Ifwani yomukunda kwa balia baria Nyasaye balakwa, hakari wakwo chiburanga mwo emialo, ne ebiamo biakwo shibiwetsanga tawe nende eshinikha shiakwo. Eyo niyo indukho yabalia abaria Nyasaye, ne indukho yabakhayi nimumulilo"},{"SurahNumber":13,"VerseNumber":36,"Text":"Ne abandi mubakhwahelesia eshitabu basangalilanga akaweshilibwa, ne mumikanda chiabu baliwo abandi bakhayanga akandi mukano, boola; “ Toto esie enomesibwa okhulaama Nyasaye ne ndalamutsokasiakhwo nende shiosi shiosi tawe, elanganga khuye ne uwewe niwo andilikalukha"},{"SurahNumber":13,"VerseNumber":37,"Text":"Ne endio nilwakhweshia (Ikurani) nili mbu ni amalako mulwarabu, ne noloonda obwikombi bwabu abumanyi buno nibumalile okhulila, sholiba nende omwitsa nohomba omulindi imbeli wa Nyasaye tawe"},{"SurahNumber":13,"VerseNumber":38,"Text":"Ne toto khwaruma Abarumwa imbeli wuwo, nikhubanyalila okhuba nende Abakhasi nende Abana. Ne shikanyalikhana khumurumwa okhurera amangalimwa tawe halali khubuchami bwa Nyasaye. Ne buli ebise bili nende ebiakahandichilwa"},{"SurahNumber":13,"VerseNumber":39,"Text":"Ne Nyasaye arusinjiaho akayenya ne alekhanga kayenya. Ne akabusibwa koosi karula khu Nyasaye"},{"SurahNumber":13,"VerseNumber":40,"Text":"Ne nikhwukhwechesia akandi kakhwabalaka noho nikhukhufwisa(Shilaboolela butwsa), Kho akoko ni okhusia butwsa, ne okhubala khuli khwifwe"},{"SurahNumber":13,"VerseNumber":41,"Text":"Koo! Shibalolangakhwo mbu khutilanga liloba liabu, nikhulitutuyia tutuyia khu tsinzakho tsialio? Ne Nyasaye abusinjia ne awumaho ukhaya okhubusia khukhwe. Naye ni Omwangu wokhubala"},{"SurahNumber":13,"VerseNumber":42,"Text":"Ne toto bakhola ebifwanga balia bali embeli wabu, halali Okhukalukhania ebifwanga ebo khuli khu Nyasaye. Amanyile shiabuli Omundu akholanga. Ne abakhayi balimanya mbu inzu yokhumalilikha yomwikulu niya wina"},{"SurahNumber":13,"VerseNumber":43,"Text":"Ne abakhayi baboolanga mbu shiwarumwa tawe, “Ewe boola; mbu; “Nyasaye ayela okhuba omuloli wanje. Hakari wanje ninanyu, nende ulia uli nende obumanyi bweshitabo.”"},{"SurahNumber":14,"VerseNumber":1,"Text":"Alif Lam Ra. Eshitabu sheshibwa khwiwe kho orusie Abandu mushilima obayile mubulafu, khubuchami bwa Nyasaye wabu, Oboosie khunjila ya ulia Owokhushila Owitsomibungwa"},{"SurahNumber":14,"VerseNumber":2,"Text":"Nyasaye, ulia owebili mwikulu nende khushialo bioosi nebibie yenyene, ne eshinyasio eshilulu shiliba khubakhayi"},{"SurahNumber":14,"VerseNumber":3,"Text":"Balia bachama obulamu bwokhushialo okhushila bwo mwikulu, ne bekalilanga injila ya Nyasaye ne bayenyelanga okhukotiombokha, abo bali mubukori obwahale"},{"SurahNumber":14,"VerseNumber":4,"Text":"Ne shikhwaruma Omurumwa yesi yesi okhuyiniakhwo khulusungo olwa Abandu baye, anyoole okhubenoosilia, kho Nyasaye alekhule owayenya okhukora akore, ne alunjisia owayenya, naye niye wa Amaani Owamachesi"},{"SurahNumber":14,"VerseNumber":5,"Text":"Netoto khwaruma Musa nende ebimanyisio biefu (nikhumuboolela mbu ) “orusie Abandubo okhurula mushilima okhutsia mubulafu, ne obetsulisie tsinyanga tsia Nyasaye” Toto mu ako khulimwo nende ebifune khubalia befwilanga nende okhupa orio"},{"SurahNumber":14,"VerseNumber":6,"Text":"Olwakhwaruma Musa khubandu bebe,(nababoolela mbu) istulile tsimbabaasi tsia Nyasaye tsili khwinywe. Olwa khwabahabina okhurula khubandu ba Firauni, ababahelesinjia eshinyasio eshilulu, abasinzanga Abana benyu abasiani nenibalekha abeshikhasi, toto mukano kalimwo amarechekho amakhongo okhurula khu Nyasaye wenyu"},{"SurahNumber":14,"VerseNumber":7,"Text":"(Itsulila) olwa Nyasaye wenyu yaboola mbu; “nimukhupa orio ndalabametela, ne ni muba abakhayi manye mbu eshinyasio shianje neshilulu muno"},{"SurahNumber":14,"VerseNumber":8,"Text":"Musa naboola mbu; “Enywe nimuba abakhayi nende biosi bili mushialo toto Nyasaye ni Omuyinda Owitsomibungwa muno"},{"SurahNumber":14,"VerseNumber":9,"Text":"Ko kashili okhuboolelakhwo amakhuwa kabalia baliho Imbeli wenyu? Abandu ba Nuhu nende Adi nende Thamud, nende balia betsa abo nibakharulaho, abulaho ubamanyile halali Nyasaye, Abarumwa babetsela nende ebifune bili habulafu. Nibara emikhono chiabu khuminwa mana nibaboola mbu; “Toto efwe khukhayile akamwarumwa nako. Ne efwe khuli nende inganakani ikhunyasinjia mukamukhulanjilangakhwo ako.”"},{"SurahNumber":14,"VerseNumber":10,"Text":"Abarumwa babu nibaboola mbu: ‘‘koo Mukanakanilanga Nyasaye Omulonji welikulu nende eshialo? Ye abalanganga mbu abaleshele ebionono bienyu, ne abahelesie obwiyangu okhula khubise biarebwaho” Nibaboola mbu; “ Enywe mulisa Abandu shinga efwe, mwenyanga butswa okhukhwikalila nende akabapapa befu balamanga, kho murere akokhuchenyia kali habulafu”"},{"SurahNumber":14,"VerseNumber":11,"Text":"Abarumwa babu nibababoolela mbu; “Efwe khulisa Abandu shinga enywe, halali Nyasaye akholelanga obulayi wayenya mubandu baye, Ne efwe shikhunyala okhubarerera akokhuchenyia kamwenyanga ako tawe, halali khubuchami bwa Nyasaye. Ne Nyasaye butswa niye awabasuubili besiche.’’"},{"SurahNumber":14,"VerseNumber":12,"Text":"“Ne khuli khurie akhulesika Nyasaye niyamala okhwechesia tsinjila tsiefu. Ne khwitsa okhwifwila khumasinyisio kenyu kamukhusinyisinjia. Kho ni Nyasaye butswa niwabesiche abamwisikanga"},{"SurahNumber":14,"VerseNumber":13,"Text":"Ne balia abakhayi baboolela Abarumwa babu mbu; “Khwitsa okhubarusia mushialo shiefu nohomba mukalukhe khu milukha chiefu” Mana Nyasaye wabu nabafimbulila mbu; “Khwitsa okhusishia Abandu ababii”"},{"SurahNumber":14,"VerseNumber":14,"Text":"Ne khwitsa okhubamenyia khushialo bonibakhatsia. Ako ni khubalia baria okhwemibwa imbeli wanje, mana nibaria amekanyilisio kanje"},{"SurahNumber":14,"VerseNumber":15,"Text":"Ne nibakonyakonya (buli injila yokhushila) ne buli omufuru omubii nashilwa"},{"SurahNumber":14,"VerseNumber":16,"Text":"Inyuma wuwe khuli nende omulilo (Jahannam,) ne alinywesibwa amatsi kamafila"},{"SurahNumber":14,"VerseNumber":17,"Text":"Ali kara mumunwa ne shalinyala okhukamila tawe. Lifwa lilimwitsila okhurula buli tsimbeka, naye shalifwa tawe, ne inyuma waye aliba nende eshinyasio shindi eshilulu"},{"SurahNumber":14,"VerseNumber":18,"Text":"Balia abakhaya Nyasaye wabu, ebikhole biabu bili shinga likoshe eliatumulwa nende omuyeka kweyinyanga yeyimbumbuyeka, shibalinyala shiosi shiosi khukabakhola tawe. Obo nibo obukori obukhongo"},{"SurahNumber":14,"VerseNumber":19,"Text":"Koo! Sholola mbu Nyasaye yalonga likulu nende eshialo khu bwatoto? Ne niyenya nabarusiaho ne arera Abandu bandi abayiakha"},{"SurahNumber":14,"VerseNumber":20,"Text":"Ne elo khu Nyasaye shinilitinyu tawe"},{"SurahNumber":14,"VerseNumber":21,"Text":"Ne boosi baliemibwa imbeli wa Nyasaye, awo Abandu bali abateshele baliboolela balia abelolanga abakhongo mbu “Efwe khwabalondangakhwo enywe, kholaano enywe munyala okhurusiliakhwo eshindu eshititi khushinyasio shia Nyasaye” Baliboola mbu; “Nyasaye abetsanga mbu yakhulekha khwalunjikha khwakhabalunjisiye, ninashilala butswa awo, khupapale nohomba khwisumilisie, khubula wakhwilushila.”"},{"SurahNumber":14,"VerseNumber":22,"Text":"Ne Shetani aliboola, olwa omuse kulibusibwa, mbu; “Nyasaye yabalaka indakano yatoto, nasi nebalaka mana nekhaya okhubakholela shingala khwalakana. Ne shindalikhwo nobunyali khwinye tawe, halali ndabalanganga butswa, nanyu nimufuchilila. Kho mulafunania tawe, mwifunanie abeene. Shindakhanyala okhubakhoonya nohomba enywe shimunyala okhukhoonya tawe. Toto esie ndakhaya okhunzokasia khwenyu okhurula khale” Toto abamabii baliba nende eshinyasio eshilulu"},{"SurahNumber":14,"VerseNumber":23,"Text":"Ne balia basuubila mana nibakhola amalayi balinjisibwa mumikunda chiburangamwo emialo hasi wachio, balikhalamwo tsinyanga tsiosi omo khubuchami bwa Nyasaye wabu. Amashesanio kabu omo kaliba mbu: “mulembe.”"},{"SurahNumber":14,"VerseNumber":24,"Text":"Koo! Shiwalolakhwo shingala Nyasaye yachelaasia, amakhuwa amalayi kali shinga omusala omulayi imisi chiakwo nemitinyu, ne amasaka kakwo kali hekulu"},{"SurahNumber":14,"VerseNumber":25,"Text":"Kurusinjia ebiamo biakwo buli ebise khubuchami bwa Nyasaye wakwo. Ne Nyasaye akhupilanga Abandu amachelasio khobanyoole okhwitsulila"},{"SurahNumber":14,"VerseNumber":26,"Text":"Ne okhufwana khwa amakhuwa amabii khuli shinga omusala omubii okwasiulwa okhurula mwiloba, kubula ememelo"},{"SurahNumber":14,"VerseNumber":27,"Text":"Nyasaye atinyilisinjia balia abasuubila, nende amakhuwa amatinyu mubulamu bwokhushialo nende bwomwikulu. Ne Nyasaye alekhanga bakora balia abakholanga obubii. Ne Nyasaye akholanga shinga yenya"},{"SurahNumber":14,"VerseNumber":28,"Text":"Koo shiwalolakhwo balia abakalukhania tsimbabaasi tsia Nyasaye, khulwa okhukhaya, mana nibosia Abandu babu munzu yokhutiba"},{"SurahNumber":14,"VerseNumber":29,"Text":"Mumulilo kwa Jahannam balinjilamwo, ne ni habundu habii muno okhwikhala"},{"SurahNumber":14,"VerseNumber":30,"Text":"Ne bakholela Nyasaye obutsokaasi mbu khobanyoole okhukosia Abandu khunjila Yiyie, boola; “mwisangasiekhwo hatiti, mana amakalushilo kenyu nimumulilo.”"},{"SurahNumber":14,"VerseNumber":31,"Text":"Boolela Abasumba banje basuubila mbu; “Balumilile okhulaama (iswala) ne barusie khubilia ebiakhubakabile, mubwifisi nende mubuwang’angu, inyanga ibula okhwinunula nohomba obwitsa nishili okhula.”"},{"SurahNumber":14,"VerseNumber":32,"Text":"Nyasaye niye owaloonga likulu nende eshialo mana niyeshia okhurula mwikulu amatsi, mana namesilia amatsi ako ebiamo okhuba omukabo kwenyu, mana nabakholela amaro kanyoole okhuchenda mu nyanza khubuchami bubwe, ne nabahelesia emialo"},{"SurahNumber":14,"VerseNumber":33,"Text":"Na niye wabanguyilisilia eliuba nende omwesi, obulamu babio bwosi. Ne nabanguyisilia eshilo nende eshitere"},{"SurahNumber":14,"VerseNumber":34,"Text":"Ne nabahelesia buli shiamumusabile. Ne nimubala tsimbabaasi tsia Nyasaye shimunyala okhutsimala tawe, toto Omundu ni owamabii omukhongo owubula okhupa orio tawe"},{"SurahNumber":14,"VerseNumber":35,"Text":"Ne Ibrahim olwayaboola mbu; “Nyasaye wanje okhole litokho lino libe nomulembe, ne unzikalile esie nende Abana banje okhulaama ebifwanani"},{"SurahNumber":14,"VerseNumber":36,"Text":"“Nyasaye wanje! Toto (Ebifwanani) bino bikosiye Abandu abanji, kho ulonda esie oyo niye owanje naye ukhaya, toto ewe oli omunji wobulesheli nende omunji wetsimbabaasi.”"},{"SurahNumber":14,"VerseNumber":37,"Text":"“Nyasaye wefu, toto esie emenyiyie Abandu banje mushialo shibulamwo omumela kwosi kwosi, munzu yiyo yoluyali. Nyasaye wefu, bakhole balumilile okhulaama(Sala), ne okhole emioyo chiabandu chibetsekhwo ne abahelesie emikabo chiebiamo kho banyoole okhupa orio"},{"SurahNumber":14,"VerseNumber":38,"Text":"Nyasaye wefu, toto ewe omanyile kakhufisanga nende akakhuretsanga habulafu, ne shibulaho shifisanga khu Nyasaye, shiosi shiosi- khushialo nohomba mwikulu"},{"SurahNumber":14,"VerseNumber":39,"Text":"Oluyali nilwa Nyasaye, owambelesia neng’ofule Ismaeil nende Is-haq, toto Nyasaye wanje ni Omuwulili muno wamasayo"},{"SurahNumber":14,"VerseNumber":40,"Text":"Nyasaye wanje ukhole embe omulumilili wokhulaama, nende olwibulo lwanje, Nyasaye wefu fuchililila amasayo"},{"SurahNumber":14,"VerseNumber":41,"Text":"“Nyasaye wanje, undeshele, nende Abebusi banje babili, nende Abasuubili inyanga yokhubalwa shingala iliula.”"},{"SurahNumber":14,"VerseNumber":42,"Text":"Ne olapara mbu Nyasaye akandalanga khuka abamabii bakholanga tawe. Toto ye abasitinjia imbeli okhula inyanga yetsimoni tsilikhookha"},{"SurahNumber":14,"VerseNumber":43,"Text":"Balitsia tsimbilo, imirwe nichili hekulu, ne tsimoni tsiabu nitsilamotia motia tawe, ne emioyo chiabu nichili emikhaya"},{"SurahNumber":14,"VerseNumber":44,"Text":"Ne wikanyilisie Abandu inyanga yeshinyasio shiliboolela, Abamabii baliboola mbu; “Nyasaye wefu, khusitiliekhwo ibise hatiti, khwitsa okhufuchilila omulango kukwo, nekhulalonda Abarumwa’’ “Koo shimwalikhwo ni mwetsuba khale mbu enywe shimulisikukhakhwo tawe?”"},{"SurahNumber":14,"VerseNumber":45,"Text":"“Mana ni mumenya habundu wabaliasa bakholela obubii emioyo chiabu, mana nibibaloloshela shingala khwabakhola, ne nikhubopela emachelasio koosi (nanyu nimwalabukulila oluchendo tawe)"},{"SurahNumber":14,"VerseNumber":46,"Text":"Netoto bakhola ebifwanga biabu, ne ebifwanga biabu bili ewa Nyasaye abimanyile , ne kata nikali mbu ebifwanga biabu nibisitia tsingulu"},{"SurahNumber":14,"VerseNumber":47,"Text":"Kho shimulapara mbu Nyasaye afunakanga indakano yiyie khubarumwa bebe tawe. Toto Nyasaye niye wokhushila naye niye woyimongo"},{"SurahNumber":14,"VerseNumber":48,"Text":"Inyanga weliloba lilikalukhanibwa okhuba liloba elindi, nende likulu, nabo baliemibwa imbeli wa Nyasaye Mulala Owa amani"},{"SurahNumber":14,"VerseNumber":49,"Text":"Ne olilola Abamabii inyanga eyo nibaboyelwe khuminyororo"},{"SurahNumber":14,"VerseNumber":50,"Text":"Thingubo tsiabu tsiliba tsieyilamu, ne omulilo kuliitsila obweni bwabu"},{"SurahNumber":14,"VerseNumber":51,"Text":"Kho Nyasaye arunje buli Omundu khu kalia akayakhola. Toto Nyasaye ni Omwangu wokhubala"},{"SurahNumber":14,"VerseNumber":52,"Text":"Kano kayela khubandu, bekanyilisibwe khuko, Ne banyoole okhumanya mbu Ye ni Nyasaye mulala butswa, kho balia abobwongo betsulile"}]}