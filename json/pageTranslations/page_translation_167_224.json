{"Id":224,"LanguageCodes":["rw","kin"],"Name":"kin-rmcrwanda","Author":"R. M. C. Rwanda","Language":"Kinyarwanda","Description":"Kinyarwanda","Direction":"ltr","Source":"https://www.islamic-invitation.com/","Translations":[{"SurahNumber":7,"VerseNumber":138,"Text":"Nuko twambutsa inyanja bene Isiraheli (batekanye), maze bagera ku bantu bari barabaye imbata zo gusenga ibigirwamana byabo. Baravuga bati \"Yewe Musa! Dushyirireho imana nk’uko na bo bafite imana zabo. Aravuga ati \"Mu by’ukuri, mwe muri abantu badasobanukiwe"},{"SurahNumber":7,"VerseNumber":139,"Text":"(Musa yongeraho ati) \"Mu by’ukuri, aba bantu bazorekwa kubera ibyo barimo (gusenga ibigirwamana), kandi ibyo bakora byose ni impfabusa"},{"SurahNumber":7,"VerseNumber":140,"Text":"Aravuga ati \"Ese nabashyiriraho indi mana itari Allah, kandi ari we wabarutishije ibindi biremwa byose (byo mu gihe cyanyu)"},{"SurahNumber":7,"VerseNumber":141,"Text":"Munibuke ubwo twabarokoraga tubakiza abantu bo kwa Farawo babakoreraga ubugome ndengakamere; bica abana banyu b’abahungu bakareka ab’abakobwa. Kandi muri ibyo hari mo ikigeragezo gihambaye gituruka kwa Nyagasani wanyu"},{"SurahNumber":7,"VerseNumber":142,"Text":"Nuko dusezeranya Musa amajoro mirongo itatu (yo kwiherera asenga no kumuhishurira Tawurati) tuyongeraho andi icumi, maze isezerano rya Nyagasani we ryuzura mu majoro mirongo ine. Musa abwira umuvandimwe we Haruna ati \"Nsigarira ku bantu banjye, unakore ibitunganye (ubakangurira kubaha Imana no kuyisenga yonyine) kandi ntuzakurikire inzira y’abangizi"},{"SurahNumber":7,"VerseNumber":143,"Text":"Ubwo Musa yageraga ku gihe twamusezeranyije, na Nyagasani we akamuvugisha (amuha ubutumwa n’amategeko), yaravuze ati \"Nyagasani wanjye! Nyiyereka nkurebe\". (Allah) aramubwira ati \"Ntushobora kumbona (ku isi); ahubwo reba uriya musozi, nubona (umusozi) ugumye hamwe, ubwo nanjye uraba wambona\". Nuko Nyagasani we yigaragarije umusozi, urasatagurika, Musa agwa igihumura. Azanzamutse aravuga ati \"Ubutagatifu ni ubwawe, nkwicujijeho kandi ni jye wa mbere mu bemera (ku gihe cyanjye)"}]}