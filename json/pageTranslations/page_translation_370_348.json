{"Id":348,"LanguageCodes":["sw","swa"],"Name":"swa-abdullahmuhamma","Author":"Abdullah Muhammad Abu Bakr","Language":"Swahili","Description":"Swahili","Direction":"ltr","Source":"","Translations":[{"SurahNumber":26,"VerseNumber":61,"Text":"Yalipoonana makundi mawili, watu wa Mūsā walisema, «Kwa hakika jumuiko la Fir’awn ni lenye kutufikia na kutuangamiza.»"},{"SurahNumber":26,"VerseNumber":62,"Text":"Mūsā alisema kuwaambia, «Sivyo! Mambo si kama mlivyotaja. Hamtafikiwa. Kwa hakika Mwenyezi Mungu Yupo na mimi kwa msaada, Ataniongoza njia ya kuokoka mimi na kuokoka nyinyi.»"},{"SurahNumber":26,"VerseNumber":63,"Text":"Hapo tukampelekea wahyi Mūsā kwamba, «Piga bahari kwa fimbo yako!» Akapiga. Na bahari ikapasuka njia kumi na mbili kwa idadi ya kabila za Wana wa Isrāīl. Na kila kipande kilichojitenga na bahari ni kama jabali kubwa"},{"SurahNumber":26,"VerseNumber":64,"Text":"Na tulimsogeza karibu Fir’awn na watu wake mpaka wakaingia baharini"},{"SurahNumber":26,"VerseNumber":65,"Text":"Na tukamuokoa Mūsā na waliokuwa pamoja na yeye wote. Bahari ikaendelea kuachana kwake (kwa ule mpasuko) mpaka wakavuka kwenye nchi kavu"},{"SurahNumber":26,"VerseNumber":66,"Text":"Kisha tukamzamisha Fir’awn na waliokuwa pamoja na yeye kwa kuifanya bahari iwafinike baada ya wao kuingia ndani wakimfuata Mūsā na watu wake"},{"SurahNumber":26,"VerseNumber":67,"Text":"Kwa hakika, katika hilo lililotukia pana mazingatio ya ajabu yenye kuonyesha dalili ya uweza wa Mwenyezi Mungu. Na wengi wa wafuasi wa Fir’awn hawakuwa ni wenye kuamini, pamoja na alama hii yenye kushinda"},{"SurahNumber":26,"VerseNumber":68,"Text":"Na hakika ya Mola wako Ndiye Mshindi, Ndiye Mwenye kurehemu. Kwa nguvu Zake na ushindi Amewaangamiza makafiri wakanushaji, na kwa rehema Yake Amemuokoa Mūsā na waliokuwa pamoja na yeye wote"},{"SurahNumber":26,"VerseNumber":69,"Text":"Na wasimulie makafiri, ewe Mtume, habari ya Ibrāhīm"},{"SurahNumber":26,"VerseNumber":70,"Text":"alipomwambia babake na watu wake, «Mnaabudu kitu gani?»"},{"SurahNumber":26,"VerseNumber":71,"Text":"Wakasema, «Tunaabudu masanamu, tunaketi na kuendelea kuwaabudu.»"},{"SurahNumber":26,"VerseNumber":72,"Text":"Akasema Ibrāhīm akiwatanabahisha uharibifu wa njia yao, «Kwani wanasikia maombi yenu mnapowaomba"},{"SurahNumber":26,"VerseNumber":73,"Text":"Au wanawapatia manufaa mkiwaabudu? Au wanawafanya mupate madhara mkiacha kuwaabudu?»"},{"SurahNumber":26,"VerseNumber":74,"Text":"Wakasema, «Haliwi lolote katika hayo, lakini tuliwakuta mababa zetu wakiwaabudu, na sisi tukawaiga katika yale ambayo walikuwa wakiyafanya.»"},{"SurahNumber":26,"VerseNumber":75,"Text":"Ibrāhīm akasema, «Je, mumefikiria kuvitia akilini hivyo mnavyoviabudu, miongoni mwa masanamu yasiyosikia wala kunufaisha wala kudhuru"},{"SurahNumber":26,"VerseNumber":76,"Text":"nyinyi na mababa zenu waliowatangulia"},{"SurahNumber":26,"VerseNumber":77,"Text":"Kwani hao mnaowaabudu badala ya Mwenyezi Mungu ni maadui zangu. Lakini Mola wa viumbe wote na Mmiliki wa mambo yao, Yeye Peke Yake Ndiye ninayemuabudu"},{"SurahNumber":26,"VerseNumber":78,"Text":"Yeye Ndiye Aliyeniumba kwa sura nzuri zaidi. Yeye ananiongoza kwenye maslahi ya dunia na Akhera"},{"SurahNumber":26,"VerseNumber":79,"Text":"Na Yeye Ndiye Anayenineemesha kwa chakula na kinywaji"},{"SurahNumber":26,"VerseNumber":80,"Text":"Na nikipatikana na ugonjwa, Yeye Ndiye Anayeniponyesha na kuniondolea"},{"SurahNumber":26,"VerseNumber":81,"Text":"Na Yeye Ndiye Atakayenifisha duniani kwa kuichukua roho yangu, kisha Atanihuisha Siku ya Kiyama, hakuna awezaye hilo isipokuwa Yeye"},{"SurahNumber":26,"VerseNumber":82,"Text":"Na Ambaye ninatarajia Atanisamehe dhambi zangu Siku ya Malipo.»"},{"SurahNumber":26,"VerseNumber":83,"Text":"Ibrāhīm akasema akimuomba Mola wake, «Mola wangu! Nitunukie elimu na fahamu, na unikutanishe na watu wema, na unikusanye mimi na wao Peponi"}]}