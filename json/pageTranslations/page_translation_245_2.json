{"Id":2,"LanguageCodes":["ace"],"Name":"ace-tgkhmahjiddinju","Author":"Tgk. H. Mahjiddin Jusuf","Language":"Achinese","Description":"Achinese","Direction":"ltr","Source":"https://www.islamic-invitation.com/","Translations":[{"SurahNumber":12,"VerseNumber":79,"Text":"Geukheun lonlakee lindong bak Tuhan Bek roh lontawan nyang hana salah Pat nyang meuteumee di sinan barang Meunyo kon meunan lon lalem leupah"},{"SurahNumber":12,"VerseNumber":80,"Text":"‘Oh abeh lagee tan le keunira Teubit ulua geujak meus‘ah-s‘ah Kheun aduen tuha hana tapikee Ka tameujanji bandum ngon ayah Janji bak Tuhan meunan pih dilee Tanyoe peulagee Yusuf takeubah Di lon han kuwoe keudeh u gampong Meu hana keu lon izin bak ayah Meu han Neuhukom lon uleh Tuhan Hukoman Tuhan ade that leupah"},{"SurahNumber":12,"VerseNumber":81,"Text":"Tajak woe keudeh bak ayah gata Takheun aneukda jipubuet salah Jicue atra gop nyang kamoe kalon Teuma nyoe ngon kon ‘eleumee Allah Kamoe nyang gaeb hana meuteupue"},{"SurahNumber":12,"VerseNumber":82,"Text":"Tatanyong keudroe got bak kaphilah Teumpat kamoe jak bak ureueng gampong Sinan tatanyong mangat geupeugah Lom bak kaphilah sigo ngon kamoe Beunar that kamoe hana meusalah"},{"SurahNumber":12,"VerseNumber":83,"Text":"Ya‘qob kheun gata dum ka jidaya Hana tarasa buet teuh dum salah Di lon tan laen nyang got lonsaba f Lon harap sahja di lon bak Allah Mudah-mudahan Tuhan Neupeuwoe Bandum jih keunoe nyang aneuk lidah Bandum Neuteupue Allah Taʻala Lom bijaksana Neuh han ban peugah"},{"SurahNumber":12,"VerseNumber":84,"Text":"Yaʻqob neupaleng neukheun weuh that lon Jantong atelon Yusuf meutuah Duablah mataneuh ka keuh puteh Sabab that seudeh keu aneuk lidah Neusaba that-that di dalam ate"},{"SurahNumber":12,"VerseNumber":85,"Text":"Aneuk dum kheun le pakon di ayah Sabe neuingat keu Yusuf sidroe Ek jeut keu paloe nyoe demi Allah Atawa cit droeneuh jeut binasa"},{"SurahNumber":12,"VerseNumber":86,"Text":"Ya‘qob kheun sigra di lon kupeugah Di lon kungadu ubak Tuhanlon Weuh that atelon meutamah susah Di gata le that nyang han tateupue Di lon lonteupue Neubri le Allah"}]}