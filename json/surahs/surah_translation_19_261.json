{"Id":261,"LanguageCodes":["ms","msa"],"Name":"msa-abdullahmuhamma","Author":"Abdullah Muhammad Basmeih","Language":"Malay","Description":"Malay","Direction":"ltr","Source":"http://tanzil.net","Translations":[{"SurahNumber":19,"VerseNumber":1,"Text":"Kaaf, Haa, Yaa, Ain, Saad"},{"SurahNumber":19,"VerseNumber":2,"Text":"(Ini ialah) perihal limpahan rahmat Tuhanmu (wahai Muhammad), kepada hambaNya Zakaria"},{"SurahNumber":19,"VerseNumber":3,"Text":"(Ingatkanlah peristiwa) ketika Nabi Zakaria berdoa kepada tuhannya dengan doa permohonan secara perlahan"},{"SurahNumber":19,"VerseNumber":4,"Text":"Ia merayu dengan berkata: Wahai Tuhanku! Sesungguhnya telah lemahlah tulang -tulangku, dan telah putih melepaklah uban kepalaku; dan aku - wahai Tuhanku - tidak pernah merasa hampa dengan doa permohonanku kepadaMu"},{"SurahNumber":19,"VerseNumber":5,"Text":"Dan sesungguhnya aku merasa bimbang akan kecuaian kaum kerabatku menyempurnakan tugas-tugas ugama sepeninggalanku; dan isteriku pula adalah seorang yang mandul; oleh itu, kurniakanlah daku dari sisiMu seorang anak lelaki"},{"SurahNumber":19,"VerseNumber":6,"Text":"Yang layak mewarisi daku, juga mewarisi keluarga Nabi Yaakub; dan jadikanlah dia - wahai Tuhanku seorang yang diredhai serta disukai"},{"SurahNumber":19,"VerseNumber":7,"Text":"(Nabi Zakaria diseru setelah dikabulkan doanya):\"Wahai Zakaria! Sesungguhnya Kami memberikan khabar yang mengembirakanmu dengan mengurniakan seorang anak lelaki bernama Yahya, yang kami tidak pernah jadikan sebelum itu, seorangpun yang senama dengannya"},{"SurahNumber":19,"VerseNumber":8,"Text":"Nabi Zakaria bertanya: \"Wahai Tuhanku! Bagaimanakah caranya aku akan beroleh seorang anak, sedang isteriku adalah seorang yang mandul dan aku sendiri pula telah sampai had umur yang setua-tuanya"},{"SurahNumber":19,"VerseNumber":9,"Text":"Penyeru itu menjawab: Demikian keadaannya - janganlah dihairankan; Tuhanmu berfirman; \"Hal itu mudah bagiKu kerana sesungguhnya Aku telah menciptakanmu dahulu, sedang engkau pada masa itu belum ada sebarang apapun"},{"SurahNumber":19,"VerseNumber":10,"Text":"Nabi Zakaria merayu lagi: \"Wahai Tuhanku! Jadikanlah satu tanda bagiku (yang menunjukkan isteriku mengandung)\", Allah Taala berfirman: \" Tandamu itu ialah engkau tidak akan dapat berkata-kata dengan orang ramai selama tiga malam, sedang engkau dalam keadaan sihat"},{"SurahNumber":19,"VerseNumber":11,"Text":"Maka dia pun keluar mendapatkan kaumnya dari Mihrab (tempat sembahyangnya), lalu ia memberi isyarat kepada mereka: \"Hendaklah kamu bertasbih (mengerjakan ibadat kepada Allah) pagi dan petang"},{"SurahNumber":19,"VerseNumber":12,"Text":"Wahai Yahya, terimalah Kitab itu (serta amalkanlah) dengan bersungguh-sungguh! Dan Kami berikan kepadanya Hikmat kebijaksanaan semasa ia masih kanak-kanak"},{"SurahNumber":19,"VerseNumber":13,"Text":"dan (Kami mengurniakannya) rahmat dari sisi Kami, serta kelebihan yang kembang manfaatnya; dan ia seorang yang bertaqwa"},{"SurahNumber":19,"VerseNumber":14,"Text":"Dan ia taat serta berbuat baik kepada ibu bapanya, dan ia pula tidak sombong angkuh atau derhaka"},{"SurahNumber":19,"VerseNumber":15,"Text":"Dan (Kami limpahkan) kepadanya selamat sejahtera pada hari ia diperanakkan, dan pada hari ia mati, serta pada hari ia dibangkitkan hidup semula (pada hari kiamat)"},{"SurahNumber":19,"VerseNumber":16,"Text":"Dan bacakanlah (wahai Muhammad) di dalam Kitab Al-Quran ini perihal Maryam, ketika dia memencilkan diri dari keluarganya di sebuah tempat sebelah timur"},{"SurahNumber":19,"VerseNumber":17,"Text":"Kemudian Maryam membuat dinding untuk melindungi dirinya dari mereka maka Kami hantarkan kepadanya: Roh dari kami lalu ia menyamar diri kepadanya sebagai seorang lelaki yang sempurna bentuk kejadiannya"},{"SurahNumber":19,"VerseNumber":18,"Text":"Maryam berkata: Sesungguhnya aku berlindung kepada (Allah) Ar-Rahman daripada (gangguan) mu kalaulah engkau seorang yang bertaqwa"},{"SurahNumber":19,"VerseNumber":19,"Text":"Ia berkata: \"Sesungguhnya aku pesuruh Tuhanmu, untuk menyebabkanmu dikurniakan seorang anak yang suci"},{"SurahNumber":19,"VerseNumber":20,"Text":"Maryam bertanya (dengan cemas): Bagaimanakah aku akan beroleh seorang anak lelaki, padahal aku tidak pernah disentuh oleh seorang lelaki pun, dan aku pula bukan perempuan jahat"},{"SurahNumber":19,"VerseNumber":21,"Text":"Ia menjawab: \"Demikianlah keadaannya tak usahlah dihairankan; Tuhanmu berfirman: Hal itu mudah bagiKu; dan Kami hendak menjadikan pemberian anak itu sebagai satu tanda (yang membuktikan kekuasaan Kami) untuk umat manusia dan sebagai satu rahmat dari Kami; dan hal itu adalah satu perkara yang telah ditetapkan berlakunya"},{"SurahNumber":19,"VerseNumber":22,"Text":"Maka Maryam hamilah mengandungnya, lalu ia memencilkan diri dengan kandungannya itu ke sebuah tempat yang jauh"},{"SurahNumber":19,"VerseNumber":23,"Text":"(Ketika ia hendak bersalin) maka sakit beranak itu memaksanya (pergi bersandar) ke pangkal sebatang pohon tamar (kurma); ia berkata alangkah baiknya kalau aku mati sebelum ini dan menjadilah aku sesuatu yang dilupakan orang dan tidak dikenang-kenang"},{"SurahNumber":19,"VerseNumber":24,"Text":"Lalu ia diseru dari sebelah bawahnya:\" Janganlah engkau berdukacita (wahai Maryam), sesungguhnya Tuhanmu telah menjadikan di bawahmu sebatang anak sungai"},{"SurahNumber":19,"VerseNumber":25,"Text":"Dan gegarlah ke arahmu batang pohon tamar itu, supaya gugur kepadamu buah tamar yang masak"},{"SurahNumber":19,"VerseNumber":26,"Text":"Maka makanlah dan minumlah serta bertenanglah hati dari segala yang merunsingkan. Kemudian kalau engkau melihat seseorang manusia, maka katakanlah: Sesungguhnya aku bernazar diam membisu kerana (Allah) Ar-Rahman; (setelah aku menyatakan yang demikian) maka aku tidak akan berkata-kata kepada sesiapapun dari kalangan manusia pada hari ini"},{"SurahNumber":19,"VerseNumber":27,"Text":"Kemudian baliklah ia kepada kaumnya dengan mendokong anaknya mereka pun menempelaknya dengan berkata: Wahai Maryam! Sesungguhnya engkau telah melakukan suatu perkara yang besar salahnya"},{"SurahNumber":19,"VerseNumber":28,"Text":"Wahai saudara perempuan Harun, bapamu bukanlah seorang yang buruk akhlaknya, dan ibumu pula bukanlah seorang perempuan jahat"},{"SurahNumber":19,"VerseNumber":29,"Text":"Maka Maryam segera menunjuk kepada anaknya. Mereka berkata (dengan hairannya): \"Bagaimana kami boleh berkata-kata dengan seorang yang masih kanak-kanak dalam buaian"},{"SurahNumber":19,"VerseNumber":30,"Text":"Ia menjawab:\" Sesungguhnya aku ini hamba Allah; Ia telah memberikan kepadaku Kitab (Injil), dan Ia telah menjadikan daku seorang Nabi"},{"SurahNumber":19,"VerseNumber":31,"Text":"Dan Ia menjadikan daku seorang yang berkat di mana sahaja aku berada, dan diperintahkan daku mengerjakan sembahyang dan memberi zakat selagi aku hidup"},{"SurahNumber":19,"VerseNumber":32,"Text":"Serta (diperintahkan daku) taat dan berbuat baik kepada ibuku, dan Ia tidak menjadikan daku seorang yang sombong takbur atau derhaka"},{"SurahNumber":19,"VerseNumber":33,"Text":"Dan segala keselamatan serta kesejahteraan dilimpahkan kepadaku pada hari aku diperanakkan dan pada hari aku mati, serta pada hari aku dibangkitkan hidup semula (pada hari kiamat)"},{"SurahNumber":19,"VerseNumber":34,"Text":"Yang demikian sifat-sifatnya itulah Isa Ibni Maryam. Keterangan yang tersebut ialah keterangan yang sebenar-benarnya, yang mereka ragu-ragu dan berselisihan padanya"},{"SurahNumber":19,"VerseNumber":35,"Text":"Tiadalah layak bagi Allah mempunyai anak. Maha Sucilah Ia. Apabila menetapkan jadinya sesuatu perkara, maka hanyalah Ia berfirman kepadanya: \"Jadilah engkau\", lalu menjadilah ia"},{"SurahNumber":19,"VerseNumber":36,"Text":"Dan sesungguhnya Allah ialah Tuhanku dan Tuhan kamu maka sembahlah kamu akan Dia inilah jalan yang betul - lurus"},{"SurahNumber":19,"VerseNumber":37,"Text":"Kemudian, golongan-golongan (dari kaumnya) itu berselisihan sesama sendiri. Maka kecelakaanlah bagi orang-orang kafir (yang berselisihan) itu, dari apa yang disaksikan pada hari yang besar huru-haranya"},{"SurahNumber":19,"VerseNumber":38,"Text":"Sungguh jelas pendengaran dan penglihatan mereka yang kafir itu semasa mereka datang mengadap Kami pada hari akhirat. Tetapi orang-orang yang zalim (dengan perbuatan kufur dan maksiat) pada masa di dunia ini, berada dalam kesesatan yang nyata"},{"SurahNumber":19,"VerseNumber":39,"Text":"Dan berilah amaran (wahai Muhammad) kepada umat manusia seluruhnya tentang hari penyesalan iaitu hari diselesaikan perbicaraan perkara masing-masing pada masa mereka (yang ingkar) di dunia ini berada dalam kelalaian serta mereka pula tidak mahu beriman"},{"SurahNumber":19,"VerseNumber":40,"Text":"Sesungguhnya Kamilah yang mewarisi bumi dan segala makhluk yang ada di atasnya; dan kepada Kamilah mereka akan dikembalikan"},{"SurahNumber":19,"VerseNumber":41,"Text":"Dan bacakanlah (wahai Muhammad) di dalam Kitab (Al-Quran) ini perihal Nabi Ibrahim; sesungguhnya adalah ia seorang yang amat benar, lagi menjadi Nabi"},{"SurahNumber":19,"VerseNumber":42,"Text":"Ketika ia berkata kepada bapanya:\" Wahai ayahku, mengapa ayah menyembah benda yang tidak mendengar dan tidak melihat serta tidak dapat menolongmu sedikitpun"},{"SurahNumber":19,"VerseNumber":43,"Text":"Wahai ayahku, sesungguhnya telah datang kepadaku dari ilmu pengetahuan yang tidak pernah datang kepadamu oleh itu ikutlah daku; aku akan memimpinmu ke jalan yang betul"},{"SurahNumber":19,"VerseNumber":44,"Text":"Wahai ayahku, janganlah ayah menyembah Syaitan, sesungguhnya Syaitan itu adalah menderhaka kepada Allah yang melimpah-limpah rahmatNya"},{"SurahNumber":19,"VerseNumber":45,"Text":"Wahai ayahku, sesungguhnya aku bimbang bahawa ayah akan kena azab dari (Allah) Ar-Rahman disebabkan ayah menyembah yang lainnya; maka dengan sebab itu akan menjadilah ayah rakan bagi Syaitan di dalam neraka"},{"SurahNumber":19,"VerseNumber":46,"Text":"(Bapanya) menjawab: \"Patutkah engkau bencikan tuhan-tuhanku, wahai Ibrahim? Demi sesungguhnya jika engkau tidak berhenti daripada menyeru dan menasihati daku sudah tentu aku akan meluntarmu dengan batu; dan (ingatlah lebih baik) engkau tinggalkan daku sepanjang masa"},{"SurahNumber":19,"VerseNumber":47,"Text":"Nabi Ibrahim berkata: \" Selamat tinggalah ayah; aku akan memohon kepada Tuhanku mengampuni dosamu; sesungguhnya Ia sentiasa melimpahkan kemurahan ihsanNya kepadaku"},{"SurahNumber":19,"VerseNumber":48,"Text":"Dan aku akan membawa diri meninggalkan kamu semua serta apa yang kamu sembah yang lain dari Allah; dan aku akan beribadat kepada Tuhanku dengan ikhlas; mudah-mudahan aku dengan ibadatku kepada Tuhanku itu tidak menjadi hampa (dan derhaka seperti kamu)"},{"SurahNumber":19,"VerseNumber":49,"Text":"Maka apabila ia berhijrah meninggalkan mereka dan apa yang mereka sembah yang lain dari Allah kami kurniakan kepadanya: Ishak (anaknya), dan Yaakub (cucunya); dan kedua-duanya Kami jadikan berpangkat Nabi"},{"SurahNumber":19,"VerseNumber":50,"Text":"Dan Kami kurniakan kepada mereka dari rahmat Kami, dan Kami jadikan bagi mereka sebutan dan pujian yang tinggi dalam kalangan umat manusia"},{"SurahNumber":19,"VerseNumber":51,"Text":"Dan bacakanlah (wahai Muhammad) di dalam Kitab (Al-Quran) ini perihal Nabi Musa; sesungguhnya ia adalah orang pilihan, dan adalah ia seorang Rasul, lagi Nabi"},{"SurahNumber":19,"VerseNumber":52,"Text":"Dan Kami telah menyerunya dari arah sebelah kanan Gunung Tursina, dan Kami dampingkan dia dengan diberi penghormatan berkata dengan Kami"},{"SurahNumber":19,"VerseNumber":53,"Text":"Dan Kami kurniakan kepadanya dari rahmat Kami, saudaranya: Harun, yang juga berpangkat Nabi"},{"SurahNumber":19,"VerseNumber":54,"Text":"Dan bacakanlah (wahai Muhammad) di dalam Kitab (Al-Quran) ini perihal Nabi Ismail; sesungguhnya ia adalah benar menepati janji dan adalah ia seorang Rasul, lagi berpangkat Nabi"},{"SurahNumber":19,"VerseNumber":55,"Text":"Dan adalah ia menyuruh keluarganya mengerjakan sembahyang dan memberi zakat, dan ia pula adalah seorang yang diredhai di sisi Tuhannya"},{"SurahNumber":19,"VerseNumber":56,"Text":"Dan bacakanlah (wahai Muhammad) di dalam Kitab (Al-Quran) ini perihal Nabi Idris; sesungguhnya adalah ia amat benar (tutur katanya dan imannya), serta ia seorang Nabi"},{"SurahNumber":19,"VerseNumber":57,"Text":"Dan Kami telah mengangkatnya ke tempat yang tinggi darjatnya"},{"SurahNumber":19,"VerseNumber":58,"Text":"Mereka itulah sebahagian dari Nabi-nabi yang telah dikurniakan Allah nikmat yang melimpah-limpah kepada mereka dari keturunan Nabi Adam, dan dari keturunan orang-orang yang Kami bawa (dalam bahtera) bersama-sama Nabi Nuh, dan dari keturunan Nabi Ibrahim, dan (dari keturunan) Israil- dan mereka itu adalah dari orang-orang yang Kami beri hidayah petunjuk dan Kami pilih. Apabila dibacakan kepada mereka ayat-ayat (Allah) Ar-Rahman, mereka segera sujud serta menangis"},{"SurahNumber":19,"VerseNumber":59,"Text":"Kemudian mereka digantikan oleh keturunan-keturunan yang mencuaikan sembahyang serta menurut hawa nafsu (dengan melakukan maksiat); maka mereka akan menghadapi azab (dalam neraka)"},{"SurahNumber":19,"VerseNumber":60,"Text":"Kecuali orang-orang yang bertaubat dan beriman serta beramal soleh, maka mereka itu akan masuk Syurga, dan mereka pula tidak dikurangkan pahala sedikitpun"},{"SurahNumber":19,"VerseNumber":61,"Text":"(Iaitu) Syurga \" Adn \" yang telah dijanjikan oleh (Allah) Ar-Rahman kepada hamba-hambaNya disebabkan kepercayaan mereka akan perkara-perkara yang ghaib; sesungguhnya Tuhan itu, janjiNya tetap berlaku"},{"SurahNumber":19,"VerseNumber":62,"Text":"Mereka tidak akan mendengar di dalamnya perkataan yang sia-sia tetapi mereka sentiasa mendengar perkataan yang baik-baik; dan makan minum untuk mereka disediakan di dalamnya, pagi dan petang (sepanjang masa)"},{"SurahNumber":19,"VerseNumber":63,"Text":"Itulah taman Syurga yang Kami akan berikan sebagai warisan pusaka kepada orang-orang. yang bertaqwa dari hamba-hamba Kami"},{"SurahNumber":19,"VerseNumber":64,"Text":"Dan (berkatalah malaikat): \"Kami tidak turun dari semasa ke semasa melainkan dengan perintah Tuhanmu (wahai Muhammad); Dia lah jua yang menguasai serta mentadbirkan apa yang di hadapan kita dan apa yang di belakang kita serta apa yang di antara itu; dan tiadalah Tuhanmu itu lupa"},{"SurahNumber":19,"VerseNumber":65,"Text":"Tuhan yang mencipta dan mentadbirkan langit dan bumi serta segala yang ada di antara keduanya; oleh itu, sembahlah engkau akan Dia dan bersabarlah dengan tekun tetap dalam beribadat kepadaNya; adakah engkau mengetahui sesiapapun yang senama dan sebanding denganNya"},{"SurahNumber":19,"VerseNumber":66,"Text":"Dan manusia (yang kafir) berkata: \"Apa! Apabila aku mati, adakah aku akan dibangkitkan hidup semula"},{"SurahNumber":19,"VerseNumber":67,"Text":"Patutkah manusia itu berkata demikian dan tidak memikirkan bahawa Kami telah menciptakan dia dahulu sedang ia pada masa itu belum ada sebarang apapun"},{"SurahNumber":19,"VerseNumber":68,"Text":"Oleh itu, demi Tuhanmu (wahai Muhammad)! Sesungguhnya Kami akan himpunkan mereka yang kafir itu beserta syaitan-syaitan di Padang Mahsyar, kemudian Kami akan bawa mereka duduk berlutut di keliling neraka Jahannam"},{"SurahNumber":19,"VerseNumber":69,"Text":"Sesudah itu, sesungguhnya kami akan cabut dari tiap-tiap golongan, mana-mana orang yang sangat derhaka kepada (Allah) Ar-Rahman, di antara mereka"},{"SurahNumber":19,"VerseNumber":70,"Text":"Kemudian, sesungguhnya Kami lebih mengetahui akan orang-orang yang lebih patut diseksa dan dibakar dangan api neraka itu"},{"SurahNumber":19,"VerseNumber":71,"Text":"Dan tiada seorangpun di antara kamu melainkan akan sampai kepadanya; (yang demikian) adalah satu perkara yang mesti (berlaku) yang telah ditetapkan oleh Tuhanmu"},{"SurahNumber":19,"VerseNumber":72,"Text":"Kemudian Kami akan selamatkan orang-orang yang bertaqwa, dan kami akan biarkan orang-orang yang zalim (dengan kekufurannya dan maksiatnya) tinggal berlutut di dalam neraka itu"},{"SurahNumber":19,"VerseNumber":73,"Text":"Dan apabila dibacakan kepada mereka ayat-ayat Kami yang jelas nyata, berkatalah orang-orang yang kafir kepada orang-orang yang beriman: \"Puak yang manakah (dari kami dan kamu) yang lebih baik tempat tinggalnya dan lebih elok majlis perhimpunannya"},{"SurahNumber":19,"VerseNumber":74,"Text":"Dan berapa banyak kaum-kaum (yang ingkar) sebelum mereka, kami telah binasakan, sedang mereka lebih elok alat-alat kesenangannya dan lebih elok keadaannya pada pandangan mata"},{"SurahNumber":19,"VerseNumber":75,"Text":"Katakanlah (wahai Muhammad): \"Sesiapa yang berada di dalam kesesatan, maka biarlah (Allah) Ar-Rahman melanjutkan baginya satu tempoh yang tertentu, hingga apabila mereka melihat apa yang dijanjikan kepada mereka, - sama ada azab sengsara dunia ataupun azab kiamat, maka (pada saat itu) mereka akan mengetahui siapakah orangnya yang lebih buruk kedudukannya dan lebih lemah penyokong-penyokongnya"},{"SurahNumber":19,"VerseNumber":76,"Text":"Dan Allah akan menambahi hidayah petunjuk bagi orang-orang yang menurut jalan petunjuk; dan amal-amal yang baik yang tetap kekal faedah-faedahnya itu, lebih baik balasan pahalanya di sisi Tuhanmu dan lebih baik kesudahannya"},{"SurahNumber":19,"VerseNumber":77,"Text":"Maka tidakkah engkau merasa hairan memikirkan (wahai Muhammad), akan orang yang kufur ingkar kepada ayat-ayat keterangan Kami serta ia berkata: \"Demi sesungguhnya aku akan diberikan harta kekayaan dan anak-pinak pada hari akhirat"},{"SurahNumber":19,"VerseNumber":78,"Text":"Adakah ia telah mengetahui akan perkara yang ghaib, atau adakah ia telah membuat perjanjian dengan (Allah) Ar-Rahman mengenainya"},{"SurahNumber":19,"VerseNumber":79,"Text":"Tidak sekali-kali! Kami akan menulis apa yang dikatakannya, dan Kami akan tambahi baginya dari azab seksa, berganda-ganda"},{"SurahNumber":19,"VerseNumber":80,"Text":"Dan Kami akan warisi (harta benda dan anak-pinak) yang dikatakannya itu, dan ia akan datang kepada kami dengan seorang diri"},{"SurahNumber":19,"VerseNumber":81,"Text":"Dan mereka yang kafir menyembah benda-benda yang lain dari Allah sebagai tuhan-tuhan, supaya benda-benda yang mereka sembah itu menjadi penolong-penolong yang memberi kemuliaan dan pengaruh kepada mereka"},{"SurahNumber":19,"VerseNumber":82,"Text":"Tidak sekali-kali! Bahkan benda-benda yang mereka pertuhankan itu mengingkari perbuatan mereka menyembahnya, dan akan menjadi musuh yang membawa kehinaan kepada mereka"},{"SurahNumber":19,"VerseNumber":83,"Text":"Tidakkah engkau mengetahui (Wahai Muhammad) bahawa Kami telah menghantarkan Syaitan-syaitan kepada orang-orang kafir, untuk menggalakkan mereka mengerjakan perbuatan kufur dan maksiat dengan bersungguh-sungguh"},{"SurahNumber":19,"VerseNumber":84,"Text":"Oleh itu, janganlah engkau segera marah terhadap mereka yang ingkar itu, kerana sesungguhnya kami hanya menghitung hari yang sedikit sahaja bilangannya untuk mereka"},{"SurahNumber":19,"VerseNumber":85,"Text":"(Ingatlah) hari Kami himpunkan orang-orang yang bertaqwa untuk mengadap (Allah) Ar-Rahman, dengan berpasuk-pasukan"},{"SurahNumber":19,"VerseNumber":86,"Text":"Dan Kami akan menghalau orang-orang yang bersalah ke neraka Jahannam, dalam keadaan dahaga"},{"SurahNumber":19,"VerseNumber":87,"Text":"Mereka tidak berhak mendapat dan memberi syafaat, kecuali orang yang telah mengikat perjanjian (dengan iman dan amal yang soleh) di sisi Allah yang melimpah-limpah rahmatNya"},{"SurahNumber":19,"VerseNumber":88,"Text":"Dan mereka yang kafir berkata: \"(Allah) Ar-Rahman, mempunyai anak"},{"SurahNumber":19,"VerseNumber":89,"Text":"Demi sesungguhnya, kamu telah melakukan satu perkara yang besar salahnya"},{"SurahNumber":19,"VerseNumber":90,"Text":"Langit nyaris-nyaris pecah disebabkan (anggapan mereka) yang demikian, dan bumi pula nyaris-nyaris terbelah, serta gunung-ganang pun nyaris-nyaris runtuh ranap"},{"SurahNumber":19,"VerseNumber":91,"Text":"Kerana mereka mendakwa mengatakan: (Allah) Ar-Rahman mempunyai anak"},{"SurahNumber":19,"VerseNumber":92,"Text":"Padahal tiadalah layak bagi (Allah) Ar-Rahman, bahawa Ia mempunyai anak"},{"SurahNumber":19,"VerseNumber":93,"Text":"Tidak ada sesiapapun di langit dan di bumi melainkan ia akan datang kepada (Allah) Ar-Rahman, sebagai hamba"},{"SurahNumber":19,"VerseNumber":94,"Text":"Demi sesungguhnya! Allah telah mengira mereka (dengan pengetahuanNya) serta menghitung mereka satu persatu"},{"SurahNumber":19,"VerseNumber":95,"Text":"Dan mereka masing-masing akan datang mengadapNya pada hari kiamat dengan seorang diri"},{"SurahNumber":19,"VerseNumber":96,"Text":"Sesungguhnya orang-orang yang beriman dan beramal soleh, Allah yang melimpah-limpah rahmatnya akan menanamkan bagi mereka dalam hati orang ramai perasaan kasih sayang"},{"SurahNumber":19,"VerseNumber":97,"Text":"Maka sesungguhnya Kami memudahkan turunnya Al-Quran ini dengan bahasamu (wahai Muhammad), ialah supaya engkau memberi khabar gembira dengannya kepada orang-orang yang bertaqwa, dan supaya engkau memberi amaran dengannya kepada kaum yang degil dalam kekufurannya"},{"SurahNumber":19,"VerseNumber":98,"Text":"Dan amatlah banyaknya kaum-kaum kafir yang Kami telah binasakan sebelum mereka; engkau tidak menyedari ataupun mendengar suara yang sayup bagi seseorangpun dari orang-orang yang telah dibinasakan itu"}]}