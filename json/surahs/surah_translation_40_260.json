{"Id":260,"LanguageCodes":["mr","mrw"],"Name":"mrw-guroalimsaroman","Author":"Guro Alim Saromantang","Language":"Maranao","Description":"Maranao","Direction":"ltr","Source":"http://www.qurandatabase.org","Translations":[{"SurahNumber":40,"VerseNumber":1,"Text":"Ha, Mim. (so Allah i Matao ko paka-aantapan Iyan on)"},{"SurahNumber":40,"VerseNumber":2,"Text":"So kinitoron o kitab na phoon ko Allah, a Mabagr, a Matao"},{"SurahNumber":40,"VerseNumber":3,"Text":"A Pphakada ko dosa, go Ptharima ko tawbat, a maylot i kandadan´g, a Khirk ko kakayaan. Da a patot a pzoasoatn a inonta Skaniyan: Sii Rkaniyan so khabolosan"},{"SurahNumber":40,"VerseNumber":4,"Text":"Daa pphamawal ko manga ayat o Allah a rowar ko siran a miyamangongkir. Na oba ka malimpang o gi iran kathotogalin ko manga ingd"},{"SurahNumber":40,"VerseNumber":5,"Text":"Tomiyaplis ko miyaonaan iran, so pagtaw o Noh, go so mithampotampong ko oriyan iran; go piyagngtan o oman i pagtaw so sogo kiran, ka mbiyagn iran skaniyan, go inipamawal iran so ribat, ka imbinasa iran oto ko bnar: Na siniksa Akn siran! Na antonaa i miyambtad o siksa Akn (kiran)"},{"SurahNumber":40,"VerseNumber":6,"Text":"Na giyaya dn i kinitoman o katharo o Kadnan ka ko siran a miyamangongkir; a mataan! a siran i manga taw ko naraka"},{"SurahNumber":40,"VerseNumber":7,"Text":"So khitatanggong ko aras ago so makaliliyot on na ipthasbik iran so podi ko Kadnan iran; go paparatiyayaan iran Skaniyan; go ipphangni ran sa maap so miyamaratiyaya (gii ran tharoon): \"Kadnan Ami, miyarangkom Ka so langowan taman a limo go katao; na pmaaping Ka so siran a mithatawbat, go kidg iran so lalan Ka; go pakalidasang Ka siran ko siksa ko naraka Jahim"},{"SurahNumber":40,"VerseNumber":8,"Text":"Kadnan ami! go pakasoldang Ka siran ko manga sorga a tatap, a so inidiyandi i Ka kiran, rakhs o miyamaginontolan ko manga loks iran, go so manga karoma iran, go so manga moriran a taw! mataan! a Ska na Ska so Mabagr, a Mawngangn"},{"SurahNumber":40,"VerseNumber":9,"Text":"Go pakalidasang Ka siran ko manga rarata; ka sadn sa pakalidasn Ka ko manga rarata sa alongan oto, - na sabnar a inikalimoo Ka skaniyan: Na giyoto man na skaniyan i daag a lbi a mala"},{"SurahNumber":40,"VerseNumber":10,"Text":"Mataan! a so miyamangongkir na pphamakalangkapn kiran a: \"Mataan a so rarangit o Allah na lbi a mala a di so rarangit iyo ko manga ginawa niyo, gowani ko ipndolon rkano so paratiyaya na phagongkirn iyo"},{"SurahNumber":40,"VerseNumber":11,"Text":"Tharoon iran: \"Kadnan ami, biyono kaming Ka sa miyakadowa, go inoyag kaming Ka sa miyakadowa! Na inipagikral ami so manga dosa mi; na ba adn a okit a kapakaliyo ami (phoon ko naraka)"},{"SurahNumber":40,"VerseNumber":12,"Text":"(Tharoon o Allah:) \"Giyoto man na sabap sa mataan aya! a igira inipanolon so Allah a Isaysa Skaniyan, na phagongkirn iyo; na amay ka pzakotowan Skaniyan, na ppharatiyayaan niyo! Na so kokoman na rk o Allah, a Maporo, a Lbi a mala"},{"SurahNumber":40,"VerseNumber":13,"Text":"Skaniyan so pphakiilay Niyan rkano so manga tanda Iyan, go pphakatoronan kano Niyan phoon ko kawang sa riskhi (a oran): Na da a phakatanod on a rowar ko pphananangoran (ko Allah)"},{"SurahNumber":40,"VerseNumber":14,"Text":"Na zoasoata niyo so Allah sa totolabosa niyo Rkaniyan, so okit ko kapagintaw, apiya pn miyagowad so miyamangongkir"},{"SurahNumber":40,"VerseNumber":15,"Text":"Pphoro ko manga daradat, a Khirk ko aras: Ipthoron Iyan so wahy phoon sa sogoan Iyan ko taw a kabaya Iyan ko manga oripn Iyan; ka an Iyan kapakiiktiyari so alongan a kapakambabaratmowa"},{"SurahNumber":40,"VerseNumber":16,"Text":"Sii ko alongan a siran na mabayar siran: da a makapagma kiran ko Allah a mayto bo. (Tharoon o Allah:) \"Antawaa i Khirk ko kapaar sa alongan nai?\" Rk o Allah, a Isaysa, a Phakagaga"},{"SurahNumber":40,"VerseNumber":17,"Text":"Sa alongan nai na imbalas ko oman i ginawa so pinggalbk iyan; da a kapanalimbot sa alongan nai, mataan! a so Allah na Magaan i kapamagitong"},{"SurahNumber":40,"VerseNumber":18,"Text":"Na pakiiktiyaring Ka kiran so gawii a pphakarani, masa a so manga poso na mongkg ko manga korokom, a khipakamboboko. Da a bagian o manga darowaka a gomagt (kiran) sa ginawa; go da a phangongogopan a khatarima"},{"SurahNumber":40,"VerseNumber":19,"Text":"Katawan Iyan so gii kandonsiyan o manga mata, go so pag-umaan o manga rarb (a manga pamikiran)"},{"SurahNumber":40,"VerseNumber":20,"Text":"Na so Allah na ipkhokom Iyan so bnar: Na so pphanongganowin iran a salakaw Rkaniyan, na da a khikokom iran a mayto bo. Mataan! a so Allah na Skaniyan so Pphakan´g, a Pphakaylay"},{"SurahNumber":40,"VerseNumber":21,"Text":"Ba siran da makandalakaw ko lopa, ka an iran maylay o antonaa i miyambtad o kiya akiran ko siran a miyaonaan iran? Miyabaloy siran a siran i lbi a di siran i bagr, go manga rarad ko lopa: Na siniksa siran o Allah sabap ko manga dosa iran, go da a miyabaloy a miyakalinding kiran ko (siksa o) Allah"},{"SurahNumber":40,"VerseNumber":22,"Text":"Giyoto man na sabap sa mataan! a siran na minitalingoma kiran o manga sogo kiran so manga rarayag a karina, na inongkir iran: Na siniksa siran o Allah: Mataan! a Skaniyan i Mabagr, a Maylot i kandadan´g"},{"SurahNumber":40,"VerseNumber":23,"Text":"Na sabnsabnar a siyogo Ami so Mosa, rakhs o manga tanda Ami, go katantowan a mapayag"},{"SurahNumber":40,"VerseNumber":24,"Text":"Sii ko Pir´awn, ago so Haman, go so Qaroon; na ba iran dn pitharo a: \"Balik mata, a lbi a bokhag"},{"SurahNumber":40,"VerseNumber":25,"Text":"Na kagiya a miyoma niyan kiran so bnar, a phoon ko hadapan Ami, na pitharo iran a: \"Pamonoa niyo so manga wata a mama o siran a miyamaratiyaya a pd iyan, na oyaga niyo so manga babay kiran\"; na da ko antangan a marata o miyamangongkir inonta na matatago ko karibat"},{"SurahNumber":40,"VerseNumber":26,"Text":"Na pitharoo Pir´awn: \"Botawani ako niyo ka bonoong ko so Mosa; go tawaga niyan i Kadnan iyan, mataan! a sakn na ipkhawan akn o ba niyan kasambii so okit iyo, odi na ba niyan mapayag ko lopa so kapaminasa"},{"SurahNumber":40,"VerseNumber":27,"Text":"Na pitharo o Mosa a: \"Mataan! a sakn na lominindong ako ko Kadnan ko go Kadnan iyo phoon ko oman i takabor a di mapaparatiyaya ko alongan a kapamagitong"},{"SurahNumber":40,"VerseNumber":28,"Text":"Na pitharo o mama a mapaparatiyaya (a si Hazqil) a pd ko manga tonganay o Pir´awn, a pag-umaan iyan so paratiyaya niyan: \"Ino niyo mbonoon ko mama a gii niyan katharoa sa: Aya Kadnan ko na so Allah a sabnar a minioma niyan rkano so manga rarayag a karina a phoon ko Kadnan niyo? Na o skaniyan na bokhag, na phakatana on so kabokhag iyan; o skaniyan na mmamataan, na khisogat rkano so sabaad ko ipphangangalk iyan rkano: Mataan! a so Allah na di Niyan pnggonanaon so taw a skaniyan na mmamalawani a bokhag"},{"SurahNumber":40,"VerseNumber":29,"Text":"Hay pagtaw akn, rk iyo so kadato sa alongan nai: Makadadaag kano ko lopa: Na antawa onon i makatabang rktano ko siksa o Allah amay ka makawma rktano? Pitharo o Pir´awn: Da a ithoro akn rkano a rowar ko mapipikir akn; go da a pnggonanaoan ko rkano a rowar ko lalan a ontol"},{"SurahNumber":40,"VerseNumber":30,"Text":"Na pitharo o miyaratiyaya: \"Hay pagtaw akn, mataan! a sakn na ipkhawan akn skano ko lagid o masa o mithampotampong"},{"SurahNumber":40,"VerseNumber":31,"Text":"Lagid o miyasowa o pagtaw o Noh, go so Ad, go so Samod, go so miyaoriyan iran: Na kna oba kabaya o Allah i kasalimboti ko manga oripn (Niyan)"},{"SurahNumber":40,"VerseNumber":32,"Text":"Go hay pagtaw akn, mataan! a sakn na ikhawan akn skano ko alongan a kathatawaga"},{"SurahNumber":40,"VerseNumber":33,"Text":"Alongan a tomalikhod kano a pphamalagoy kano: da a makalinding rkano phoon ko (siksa o) Allah: Na sa taw a dadagn o Allah, na da a makanggonanao ron"},{"SurahNumber":40,"VerseNumber":34,"Text":"Na sabnsabnar a minitalingoma rkano o Yosof gowani so manga rarayag a karina, na da kano dn pagkar ko kazasangka ko minitalingoma niyan rkano to: Taman sa kagiya matay, na pitharo iyo a: ´Da dn a zogoon o Allah, ko oriyan iyan a sogo´. Lagid man oto a kandadaga o Allah ko taw a skaniyan na mmamalawani a zasangka"},{"SurahNumber":40,"VerseNumber":35,"Text":"Siran na pphamawaln iran so manga ayat o Allah, a da a katantowan a miyakatalingoma kiran. Miyakala a rarangit a phoon ko Allah go phoon ko siran a miyamaratiyaya. Lagid man oto a kappharkata o Allah ko oman i poso o takabor, a thtgas"},{"SurahNumber":40,"VerseNumber":36,"Text":"Na pitharo o Pir´awn: \"Hay Haman, mbalayn akong ka sa bantabantay, ka an ako misampay ko manga lalan"},{"SurahNumber":40,"VerseNumber":37,"Text":"A manga lalan ko manga langit, ka an akn kabantai so tohan o Mosa: Ka mataan! a sakn na ikakarang ko dn skaniyan sa bokhag\". Na giyoto man i kiyapharasi ko Pir´awn ko marata ko amal iyan, go kiyabalambanan ko lalan (a ontol); na da ko antangan a marata o Pir´awn inonta na matatago ko kalogi"},{"SurahNumber":40,"VerseNumber":38,"Text":"Na pitharo o miyaratiyaya: \"Hay pagtaw akn, onoti ako niyo: ka thoroon ko skano ko lalan a ontol"},{"SurahNumber":40,"VerseNumber":39,"Text":"Hay pagtaw akn! giya ungkai a kawyagoyag ko doniya na matag sagad a kapipiya ginawa: Na mataan! a so akhirat na giyoto i darpa a tatap"},{"SurahNumber":40,"VerseNumber":40,"Text":"Sa taw a nggalbk sa marata na da a imbalas on a rowar ko lagid iyan: Na sa taw a nggalbk sa mapiya, mama odi na babay, a skaniyan na mapaparatiyaya, - na siran man i phamakasold ko sorga: Pphagprn siran roo sa da a pithatamanan iyan"},{"SurahNumber":40,"VerseNumber":41,"Text":"Go hay pagtaw akn, ino ako wai a ipthawag akn rkano so kapakaslang sa maliwanag na aya ipthawag iyo rakn na so apoy (ko naraka)"},{"SurahNumber":40,"VerseNumber":42,"Text":"Pthawagn ako niyo, ka an akn maongkir so Allah, go an akn on misakoto so da a katao akn on; na sakn na ipthawag akn rkano so (Allah a) Mabagr, a Manapi"},{"SurahNumber":40,"VerseNumber":43,"Text":"Matatangkd a so ipthawag iyo rakn skaniyan na da a khatarima iyan a pangni sii sa doniya, go da sii sa akhirat; go mataan! a sii tano phakandod ko Allah; na mataan! a so manga malawani na siran i manga taw ko naraka"},{"SurahNumber":40,"VerseNumber":44,"Text":"Na katadman iyo dn so katharo akn rkano; na isasarig akn so tindg akn ko Allah: Mataan! a so Allah i phagilay ko mang oripn (Niyan)"},{"SurahNumber":40,"VerseNumber":45,"Text":"Na inilidas skaniyan o Allah ko manga rarata a antangan iran; na kiyatangkalan so pagtaw o Pir´awn o marata a siksa"},{"SurahNumber":40,"VerseNumber":46,"Text":"So apoy na pzandign siran on, ko kapitapita, go so kagabigabi: Na sii ko alongan a kapakatindg o bangkit (na tharoon o Allah:) \"Pamakasolda niyo so pagtaw o Pir´awn ko sangat a siksa"},{"SurahNumber":40,"VerseNumber":47,"Text":"Na so masa a phapawala siran ko naraka! Na tharoon o manga lolobay ko siran a miyamanakabor a: \"Mataan! a skami na miyabaloy kami a phagonot rkano: Na ino, skano khalinding kami niyo ko sabaad ko apoy"},{"SurahNumber":40,"VerseNumber":48,"Text":"Tharoon o siran a miyamanakabor: \"Mataan! a sktano na palaya tano ron khatago. Mataan! a so Allah na sabnar a kiyokom Iyan so manga oripn (Niyan)"},{"SurahNumber":40,"VerseNumber":49,"Text":"Na tharoon o siran a khitatago ko naraka ko khisisiyap ko Jahannam: \"Pangniya niyo ko Kadnan iyo a pakakhapan kami Niyan sa salongan bo ko siksa"},{"SurahNumber":40,"VerseNumber":50,"Text":"Tharoon iran: \"Ba rkano da mitalingoma o manga sogo rkano so manga rarayag a karina?\" Sommbag siran: \"Ungkayno da\"; na tharoon iran: \"Na pangni kano! Na da ko pangni o miyamangongkir inonta na matatago ko karibat"},{"SurahNumber":40,"VerseNumber":51,"Text":"Mataan! a Skami na thabangan Ami dn so manga sogo Ami, ago so miyamaratiyaya, sii ko kawyagoyag ko doniya, go so alongan a kapakatindg o manga saksi (ko alongan a qiyamah)"},{"SurahNumber":40,"VerseNumber":52,"Text":"Alongan a di makanggay a gona ko manga darowaka so daowa iran, go bagian iran so morka, go bagian iran so marata a darpa"},{"SurahNumber":40,"VerseNumber":53,"Text":"Na sabnsabnar a inibgay Ami ko Mosa so toroan, go piyakipangowarisan Ami ko manga moriyataw o Israil so kitab (a Tawrat)"},{"SurahNumber":40,"VerseNumber":54,"Text":"Toroan go pananadm a bagian o adn a manga sabot iyan"},{"SurahNumber":40,"VerseNumber":55,"Text":"Na phantang ka, mataan! a so diyandi o Allah na khatoman: Go pangni ka sa maap makapantag ko dosang ka, go pthasbikn ka so podi o Kadnan ka ko kagabigabi go so kapitapita"},{"SurahNumber":40,"VerseNumber":56,"Text":"Mataan! a siran a pphamawaln iran so manga ayat o Allah a da a katantowan a miyakatalingoma kiran; na da a matatago ko manga rarb iran a rowar ko kathakabor, a di iran bo oto praotn: Na lindong ka ko Allah: Mataan aya! a Skaniyan so Pphakan´g, a Pphakaylay"},{"SurahNumber":40,"VerseNumber":57,"Text":"Mataan so kiya adna ko manga langit ago so lopa na lbi a mala a di so kiya adna ko manosiya: Na ogaid na so kadaklan ko manga manosiya na di iran katawan"},{"SurahNumber":40,"VerseNumber":58,"Text":"Na di makaphagizan so bota ago so pphakaylay: Go (sakamawto) so miyamaratiyaya, go pinggalbk iran so manga pipiya, ago so minggalbk sa marata. Miyakayto ito a kapakatatadm iyo"},{"SurahNumber":40,"VerseNumber":59,"Text":"Mataan! a so bangkit na phakatalingoma dn: da a sangka a madadalm on: Na ogaid na so kadaklan ko manga manosiya na di iran paparatiyayaan"},{"SurahNumber":40,"VerseNumber":60,"Text":"Na pitharo o Kadnan iyo: \"Pangni kano Rakn, ka tarimaan Ko rkano (so pangni niyo): Mataan! a so siran a pmamaratabatan iran so pangni Rakn na mamakasold siran dn ko naraka Jahannam, a khipakarorondan"},{"SurahNumber":40,"VerseNumber":61,"Text":"So Allah so miyadn rkano ko gagawii, ka ang kano ron pphakadkha, go so dawndaw, a mipphangilaylay. Mataan! a so Allah i tanto a Malai-gagaw ko manga manosiya: Na ogaid na so kadaklan ko manga manosiya na di siran phanalamat"},{"SurahNumber":40,"VerseNumber":62,"Text":"Giyoto man so Allah, a Kadnan iyo, a miyadn ko langowan taman. Da a tohan a inonta Skaniyan: Na andamanaya i katatalikhod iyo"},{"SurahNumber":40,"VerseNumber":63,"Text":"Lagid man oto a kapphakatalikhoda ko siran a aya btad iran ko manga ayat o Allah na oongkirn iran"},{"SurahNumber":40,"VerseNumber":64,"Text":"So Allah so biyaloy Niyan rkano so lopa a kapthaknaan, go so langit a atp, go mimbontal rkano, na piphiyapiyaan Iyan so bontal iyo; - go inipagpr Iyan rkano so manga pipiya; - giyoto man so Allah a Kadnan iyo. Na Soti so Allah, a Kadnan o manga kaadn"},{"SurahNumber":40,"VerseNumber":65,"Text":"Skaniyan so Oyagoyag: da a tohan a inonta Skaniyan: Na zoasoata niyo Skaniyan, sa totolabosa niyo Rkaniyan so okit ko kapagintaw. So podi na rk o Allah, a Kadnan o manga kaadn"},{"SurahNumber":40,"VerseNumber":66,"Text":"Tharoang ka a: \"Mataan! a sakn na inisapar rakn so kazoasoata ko ko siran a pphanongganowin iyo a salakaw ko Allah, - ko kiyapakatalingoma rakn o manga rarayag a karina a phoon ko Kadnan ko; go inisogo rakn a mbayorantang ako ko Kadnan o manga kaadn"},{"SurahNumber":40,"VerseNumber":67,"Text":"Skaniyan so miyadn rkano phoon sa botha, oriyan iyan na phoon sa notfa, oriyan iyan na miyakapoon sa rogo a mimbathik; oriyan iyan na pphakaliyon kano Niyan a wata: Oriyan iyan na ang kano raotn ko kakhasad iyo; oriyan iyan na ang kano mabaloy a manga loks; - na so sabaad rkano na taw a pphatay ko da niyan pn kapakatoa; - go ang kano raotn ko adiyal a miyapnto; ka an iyo dii manggdagda"},{"SurahNumber":40,"VerseNumber":68,"Text":"Skaniyan so Pphangoyag go Pphangimatay; na igira a adn pakapnggolalann Iyan a sogoan, na aya bo a ptharoon Iyan on na: \"Kon\", na maadn"},{"SurahNumber":40,"VerseNumber":69,"Text":"Bang ka da manggdagda so siran a pphamawaln iran so manga ayat o Allah? O andamanaya i katatalikhod iran"},{"SurahNumber":40,"VerseNumber":70,"Text":"Siran so piyakambokhag iran so kitab, go so inisogo Ami skaniyan ko manga sogo Ami: Na katokawan iran dn"},{"SurahNumber":40,"VerseNumber":71,"Text":"Ko masa a so manga patong na matago ko manga lig iran, na, go so manga rantay, - na tondaan siran"},{"SurahNumber":40,"VerseNumber":72,"Text":"Ko phlikabo a ig; oriyan iyan na pakakadgn siran ko apoy"},{"SurahNumber":40,"VerseNumber":73,"Text":"Oriyan iyan na tharoon kiran: \"Anda so ipphamanakoto niyo"},{"SurahNumber":40,"VerseNumber":74,"Text":"A salakaw ko Allah?\" Ismbag iran: \"Diyorat kami ran\": Kna! ka da a piyanongganoy ami gowani a mayto bo. Lagid man oto a kandadaga o Allah ko miyamangongkir"},{"SurahNumber":40,"VerseNumber":75,"Text":"Giyoto man na sabap ko kiyakhariyala iyo ko lopa sa di ontol, go sabap ko kiyambotaka iyo"},{"SurahNumber":40,"VerseNumber":76,"Text":"Pamanold kano ko manga pinto o naraka Jahannam, a makakakal kano ron: Na miyakaratarata a darpa o manga takabor"},{"SurahNumber":40,"VerseNumber":77,"Text":"Na phantang ka: Mataan! a so diyandi o Allah na bnar: Na amay ka pakiilay Ami rka so sabaad ko ididiyandi Ami kiran, odi na tangann Ami ska, - na sii siran Rkami bo phamakandoda"},{"SurahNumber":40,"VerseNumber":78,"Text":"Na sabnsabnar a somiyogo Kami sa manga sogo a miyaonaan ka: So sabaad kiran na taw a piyanothol Ami rka, na so sabaad kiran na da Ami rka panothola. Na da mapatot ko sogo a ba adn a mitalingoma Niyan a tanda inonta o sabap ko idin o Allah: Na amay ka makawma so sogoan o Allah, na mikokom so bnar, na malogi roo dn so minggagalbk sa ribat"},{"SurahNumber":40,"VerseNumber":79,"Text":"So Allah so miyadn rkano ko manga ayam, ka ang kano gii makakhoda ko sabaad on, go so sabaad on na pkhakan iyo"},{"SurahNumber":40,"VerseNumber":80,"Text":"Go adn a bagian iyo a matatago on a manga gona, - go kagiya an iyo misampay sa sabap Rkaniyan so hadiyat a matatago ko manga rarb iyo; go so liyawaw niyan ago so liyawaw o manga kapal na pkharoran kano ron"},{"SurahNumber":40,"VerseNumber":81,"Text":"Na pphakiilay Niyan rkano so manga tanda Iyan: Na anda ko manga tanda o Allah i pagongkirn niyo"},{"SurahNumber":40,"VerseNumber":82,"Text":"Ba siran da makandalakaw ko lopa, ka an iran mapagilaylay o antonaa i miyambtad o kiya akiran ko siran a miyaonaan iran? Aya btad iran na madakl a di siran, go makalalawan i bagr go manga rarad ko lopa: Na da kiran makalinding so miyasokat iran"},{"SurahNumber":40,"VerseNumber":83,"Text":"Na kagiya a mitalingoma kiran o manga sogo kiran so manga rarayag a karina, na kiyababayaan iran so zisii kiran a katao; na kiyatangkalan siran o piyamagrgan iran oto (a siksa)"},{"SurahNumber":40,"VerseNumber":84,"Text":"Na kagiya a kasandngan iran so siksa Ami, na pitharo iran: \"Piyaratiyaya mi so Allah a Isaysa Skaniyan go inongkir ami so skami na inipamanakoto ami Ron"},{"SurahNumber":40,"VerseNumber":85,"Text":"Na da kiran makanggay a gona so paratiyaya iran ko kiyasandngi ran ko siksa Ami. Okit o Allah a sabnar a miyaypos ko manga oripn Iyan. Na miyalogi roo man so miyamangongkir"}]}