{"Id":450,"LanguageCodes":["ur","urd"],"Name":"urd-abulaalamaududi-la","Author":"Abul Ala Maududi","Language":"Urdu","Description":"Urdu - Transliteration","Direction":"ltr","Source":"https://quranromanurdu.com/","Translations":[{"SurahNumber":43,"VerseNumber":24,"Text":"Har Nabi ne unsey poocha, kya tum usi dagar par cahle jaogey khwah mein us raaste se zyada saheeh raasta tumhein bataun jispar tumne apne baap dada ko paya? Unhon ne saare Rasoolon ko yahi jawab diya ke jis deen ki taraf bulane ke liye tum bheje gaye ho hum uske kaafir hain"},{"SurahNumber":43,"VerseNumber":25,"Text":"Aakhir e kaar humne unki khabar le daali aur dekh lo ke jhutlane walon ka kya anjaam hua"},{"SurahNumber":43,"VerseNumber":26,"Text":"Yaad karo woh waqt jab Ibrahim ne apne baap aur apni qaum se kaha tha ke “tum jinki bandagi karte ho mera unsey koi taaq nahin"},{"SurahNumber":43,"VerseNumber":27,"Text":"Mera talluq sirf ussey hai jisne mujhe paida kiya, wahi meri rehnumayi karega”"},{"SurahNumber":43,"VerseNumber":28,"Text":"Aur Ibrahim yahi kalima apne peechey apni aulad mein chodh gaya taa-ke woh iski taraf ruju karein"},{"SurahNumber":43,"VerseNumber":29,"Text":"(Is ke bawajood jab yeh log dusron ki bandagi karne lagey to maine inko mita nahin diya) balke main inhein aur inke baap dada ko mata-e-hayat (sustenance) deta raha yahan tak ke inke paas haqq, aur khol khol kar bayan karne wala Rasool aa gaya"},{"SurahNumber":43,"VerseNumber":30,"Text":"Magar jab woh haqq inke paas aaya to inhon ne keh diya yeh to jaadu hai aur hum isko maanne se inkar karte hain"},{"SurahNumber":43,"VerseNumber":31,"Text":"Kehte hain, yeh Quran dono sheharon ke baday aadmiyon mein se kisi par kyoun na nazil kiya gaya"},{"SurahNumber":43,"VerseNumber":32,"Text":"Kya tere Rubb ki rehmat yeh log takseem karte hain? Duniya ki zindagi mein inki guzar basar ke zaraye to humne inke darmiyan takseem kiye hain, Aur in mein se kuch logon ko kuch dusre logon par humne badarja-ha fauqiyat di hai taa-ke yeh ek dusre se khidmat lein aur tere Rubb ki rehmat us daulat se zyada keemati hai jo (inke rahees) samait rahe hain"},{"SurahNumber":43,"VerseNumber":33,"Text":"Agar yeh andesha na hota ke saare log ek hi tareeqe ke ho jayenge to hum khuda e Rehman se kufr karne walon ke gharon ki chatein (canopy), aur unki seedhiyan (ladders) jinse woh apne baala khaano par chadte hain"},{"SurahNumber":43,"VerseNumber":34,"Text":"Aur unke darwaze , aur unke takhat jinpar woh takiye (pillows) laga kar baithte hain"},{"SurahNumber":43,"VerseNumber":35,"Text":"Sab chandi aur soney (gold) ke banwa detay .Yeh to mehaz hayat e duniya ki mataah hain.Aur aakhirat tere Rubb ke haan sirf muttaqeen ke liye hai"},{"SurahNumber":43,"VerseNumber":36,"Text":"Jo shaks Rehman ke zikar se tagaful (gaflat) barat-ta hai, hum ispar ek shaytan musallat kar detay hain aur woh uska rafiq ban jata hai"},{"SurahNumber":43,"VerseNumber":37,"Text":"Yeh shayateen aisay logon ko raah e raast par aane se rokte hain, aur woh apni jagah yeh samajhte hain ke hum theek jaa rahe hain"},{"SurahNumber":43,"VerseNumber":38,"Text":"Aakhir e kaar jab yeh shaks hamare haan pahuchega to apne shaytan se kahega “kaash mere aur tere darmiyan mashriq o magrib ka boadh (doori/ distance) hota, tu to badhtareen saathi nikla”"},{"SurahNumber":43,"VerseNumber":39,"Text":"Us waqt in logon se kaha jayega ke jab tum zulm kar chuke to aaj yeh baat tumhare liye kuch bhi nafeh nahin hai ke tum aur tumahre shayateen azaab mein mushtarik hain"},{"SurahNumber":43,"VerseNumber":40,"Text":"Ab kya aey Nabi tum behron (deaf) ko sunaoge? Ya andhon (blind) aur sareeh gumrahi mein padey huey logon ko raah dihoge"},{"SurahNumber":43,"VerseNumber":41,"Text":"Ab to humein inko saza deni hai khwah tumhein duniya se utha lein"},{"SurahNumber":43,"VerseNumber":42,"Text":"Ya tumko aankhon se inka woh anjaam dikha dein jiska humne issey waada kiya hai. Humein inpar poori qudrat haasil hai"},{"SurahNumber":43,"VerseNumber":43,"Text":"Tum bahar-haal us kitaab ko mazbooti se thamay raho jo wahi ke zariye se tumhare paas bheji gayi hai, yaqeenan tum seedhey raaste par ho"},{"SurahNumber":43,"VerseNumber":44,"Text":"Haqeeqat yeh hai ke yeh kitaab tumahre liye aur tumhari qaum ke liye ek bahut bada sharaf hai aur anqareeb tum logon ko iski jawab-dahi karni hogi"},{"SurahNumber":43,"VerseNumber":45,"Text":"Tumse pehle humne jitne Rasool bheje thay un sab se pooch dekho, kya humne khuda e Rehman ke siwa kuch dusre maabood bhi muqarrar kiye thay ke unki bandagi ki jaaye"},{"SurahNumber":43,"VerseNumber":46,"Text":"Humne Moosa ko apni nishaniyon ke saath Firoun aur uske ayaan-e-sultanat ke paas bheja, aur usne jaa kar kaha ke main Rubb ul aalamin ka Rasool hoon"},{"SurahNumber":43,"VerseNumber":47,"Text":"Phir jab usne hamari nishaniyan unke saamne pesh ki to woh thatte (laughter) maarne lagey"},{"SurahNumber":43,"VerseNumber":48,"Text":"Hum ek par ek aisi nishani unko dikhate chale gaye jo pehli se badh chadh kar thi, aur humne unko azaab mein dhar liya taa-ke woh apni rawish se baaz aayein"},{"SurahNumber":43,"VerseNumber":49,"Text":"Har azaab ke mauqe par woh kehte, Aey saahir (Jaadugar/magician), apne Rubb ki taraf se jo mansab tujhe haasil hai uski bina par hamare liye ussey duaa kar, hum zaroor raah-e-raast par aa jayenge"},{"SurahNumber":43,"VerseNumber":50,"Text":"Magar joonh hi ke hum unpar se azaab hata detay woh apni baat se phir jaatey thay"},{"SurahNumber":43,"VerseNumber":51,"Text":"Ek roz Firoun ne apni qaum ke darmiyan pukar kar kaha, “logon, kya misr (egypt) ki baadshahi meri nahin hai, aur yeh nehrein (streams) mere nichey nahin beh rahi hain? Kya tum logon ko nazar nahin aata"},{"SurahNumber":43,"VerseNumber":52,"Text":"Mein behtar hoon ya yeh shaks jo zaleel o haqeer hai aur apni baat bhi khol kar bayan nahin kar sakta"},{"SurahNumber":43,"VerseNumber":53,"Text":"Kyun na ispar soney (gold) ke kangan (bangles) utare gaye? Ya farishton ka ek dasta iski ardali mein na aaya?”"},{"SurahNumber":43,"VerseNumber":54,"Text":"Usne apni qaum ko halka samjha aur unhon ne uski itaat ki, dar haqeeqat woh thay hi faasiq log"},{"SurahNumber":43,"VerseNumber":55,"Text":"Aakhir e kaar jab unhon ne humein gazabnaak kardiya to humne unse inteqam liya aur unko ikattha garq (drown) kiya"},{"SurahNumber":43,"VerseNumber":56,"Text":"Aur baad walon ke liye pesh-ro aur namoona ibrat banakar rakh diya"}]}