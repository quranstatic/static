{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":10,"VerseNumber":11,"Text":"Soni ingawe yanti Allah akwajanguichisyaga wandu yakusakala (yaakuliwendelaga mwaukali) yaakutiji pakwajanguichisya yambone (pati am’bendilemo), jingaliji jilamulidwe kukwao ndema jao (jakonasichila), basi ni tukwalekaga awala wangaakwembecheya ya kusimangana Nowe mkusokonechela mwao achiyumbagayumbaga"},{"SurahNumber":10,"VerseNumber":12,"Text":"Soni naga mundu chili chinkwayiye chakusausya akasatuwendaga ali agonile chamumbalati mwakwe, kapena chitamile, kapena chiimile, basi ndema jatukuntyochesyaga chakusausya chakwecho akwendelechelaga (mu ukafili wakwe) nti chisawu nganatuwendeje pa chakusausya chachankwayiye, iyyoyopeyo ni yaitite pakunonyelesyedwa kwa akupelenganya malile (pa sambi) ya awele ali nkupanganya"},{"SurahNumber":10,"VerseNumber":13,"Text":"Soni pamasile patwajijonasile mikutula paujo penu ndema jajasakesye, kutendaga achimitenga wao waichilile ni ilosyo yakuonechela, nambo nganawa wanti nikulupilila, iyyoyopeyo niyampaka tujile pakwalipila wandu akulewa"},{"SurahNumber":10,"VerseNumber":14,"Text":"Kaneka tuntesile jenumanja kuwa wawinjila pa chilambo panyuma pa wanganyao kuti tulole yatin’jileje pakupanganya masengo"},{"SurahNumber":10,"VerseNumber":15,"Text":"Soni pati gasoomedwe kukwao ma Aya Getu gakupikanika chenene, awala wangaakwembecheya ya kusimangana Nowe akasatiji: “Ikani najo Qur’an jangawaga aji, kapena n’jigalausye.” Jilani: “Nganiyiwa kukwangu yanti mpaka najigalausye mwakusaka kwangu, ngangukuya ikaweje yayikuuwulidwa kukwangu, chisimu une ngogopa ilagasyo ya lisiku lyekulungwa naga nanyosye Ambuje wangu.”"},{"SurahNumber":10,"VerseNumber":16,"Text":"Jilani: “Allah angasache nga nganinajisooma kukwenu, soni nga nganammanyisya ya jalakweji, mwanti natemi chilikati chenu ndema ja umi welewu nkanijiwe jalakweji, ana wangali lunda?”"},{"SurahNumber":10,"VerseNumber":17,"Text":"Ana nduni jwali jwalupuso nnope kumpunda jwansepele Allah unami, kapena kanila ma Aya Gakwe? Akulewa chisimu chene ngawa nkupunda"},{"SurahNumber":10,"VerseNumber":18,"Text":"Soni ni akuigalagatilaga kunneka Allah ichindu yangawa nkwapa ipotesi namuno kwakamuchisya, ni akutiji: “Walakwewa ni akutuwendela wetu kwa Allah.” Jilani: “Ana nkuntagulila Allah yangaakuimanyilila kumawunde namuno petaka? Kuswejela ni Kwakwe soni jutalikangene kusyene ni yaakum’bwanganya nayo.”"},{"SurahNumber":10,"VerseNumber":19,"Text":"Soni wandu nganawa (kalakala pandawi ja Adam) ikaweje nkutula umpepe (wagalagatila Allah), basi ni walekangene (panyuma pakwe), mwanti likawaga lilowe lyalyalongolele lyakuumila kwa M'buje gwenu (lyangapa ilagasyo yekulungwa nnope ikaweje ku Kiyama), chisimu kungajilanyidwe chilikati chao pa ichindu yawatindanaga pa yalakweyo"},{"SurahNumber":10,"VerseNumber":20,"Text":"Soni wanganyao akutiji: “Nambi uli ngachikutulusyidwa kukwakwe chimanyilo kuumila kwa M’mbujegwe?” Basi jilani: “Chisimu yakusisika nsyene jwakwe ni Allah, sano jembecheyagani, chisimu none jwakwe ndili mu akwembecheya pamo ni jenumanja.”"},{"SurahNumber":10,"VerseNumber":21,"Text":"Sano pati twapele kupasya wandu ukoto panyuma pa masausyo gagakwayiye, jele ndemajo wanganyao akasatanda kugatendela malindi ma Aya Getu. Jilani: “Allah nijwachitema pakuwesesya malindi.” Chisimu achimitenga Wetu (Achimalaika) akulemba malindi gankutawana.”"},{"SurahNumber":10,"VerseNumber":22,"Text":"Jwalakwe ni Ajula jwaakunkombolasya wanganyammwe kwenda pankuli ni pambwani, kwikanila ndema jankuwaga mu yombo, nikwendaga nao (yomboyo) ni mbungo jambone, wanganyao nikusengwa nayo, (mwatwitu!) mbungo jachimbunga nikuiwichilila (yomboyo), nikwawichilila soni wanganyao matumbela kuumila mbali ni mbali, kaneka wanganyao nikulupilila yanti asyungulilidwe (ni chonasiko); akasam’bendaga Allah mwakunswejechesya dini Jakwe (pakum’benda Jwelepejo, achitiji): “Naga nkwika mwakutujokola mu yalakweyi chisimu chene chituwe mu wakutogolela.”"},{"SurahNumber":10,"VerseNumber":23,"Text":"Nambo pati wajokwelemo, papopo akutandaga unampitiku (wakumpitikuchila Allah) pa chilambo mwangawajilwa. E achinawandu! Chisimu unampitiku wenuo chiun’jonanje mwachimisyene. Kusengwa kwaumi wa duniya (kuli kwannono), kaneka Kukwetu nikwakuujila kwenu, basi nituchintagulila yamwaliji nkupanganya"},{"SurahNumber":10,"VerseNumber":24,"Text":"Chisimu chilandanyo cha umi wa duniya chili chisawu mesi (gawula) gatutulwisye kuumila kwinani, basi nikuwanganyichilana ni galakwego mmela wapetaka mu yaakulyaga wandu ni ilango, kwikanila ndema jalikujigalaga litaka ipeto yakwe (pakuwisikala ni mmela) ni kuliisalalisya (ni uluwa), mwanti achimisyene (litakalyo) niganisya yanti wana ukombosi pa lyalakwelyo (wagowola yaapandileyo), chilamusi Chetu chikasayiwichililaga lwachilo kapena lwamuusi nikuitenda nti chisawu yegungule, mpela nganiyiwa konyokonyo liso, iyyoyopeyo niyatukuti pakusalichisya ma Aya kwa wandu wakuchetelela"},{"SurahNumber":10,"VerseNumber":25,"Text":"Sano Allah jukuwilanjila ku Nyumba Jantendele (ku Mbepo) ni akun’jongolela jwansachile kwitala lyagoloka"}]}