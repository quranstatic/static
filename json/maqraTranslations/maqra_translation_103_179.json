{"Id":179,"LanguageCodes":["ff","ful"],"Name":"ful-rowadtranslatio","Author":"Rowad Translation Center And Islamhouse","Language":"Fulah","Description":"Fulah","Direction":"ltr","Source":"https://quranenc.com/en/browse/fulani_rwwad","Translations":[{"SurahNumber":14,"VerseNumber":10,"Text":"Nulaaɓe maɓɓe ɓen maaki: \"E hara sikke no e fii Alla, fuɗɗuɗo kammuuli ɗin e leydi ndin, himo nodda on fii yo O haforan on yoga e junuubi mon, himo nennana on haa e lajal innaangal?\" Ɓe wi'i: \"On wonaali si wanaa ɓanndinke yeru amen. Hiɗon faandii nde sakkotoɗon(falotodon) men e kon ko baabiraaɓe amen rewaynoo. Addanee men hujja ɓannguɗo"},{"SurahNumber":14,"VerseNumber":11,"Text":"Nulaaɓe maɓɓe ɓen maakani ɓe: \"[Ko goonga], men wonaali si wanaa ɓanndinke yeru mon, kono Alla no moƴƴoo e Mo O muuyi e jeyaaɓe Makko ɓen. Laatanaaki men nde men addana on hujja, si wanaa e duŋayee Alla. Ko e Alla gomɗimɓe ɓen fawotoo"},{"SurahNumber":14,"VerseNumber":12,"Text":"Ko haɗata men nde fawotoo e Alla, gomɗii O fewnii men (e) laawi amen? Ma men muñño e kon ko lorroton men. Ko e Alla gomɗimɓe ɓen fawotoo"},{"SurahNumber":14,"VerseNumber":13,"Text":"Ɓen yedduɓe (kadi) wi'ani Nulaaɓe mun ɓen: \"Ma men yaltin on ka leydi amen, maa ruttoɗon e diina amen\". Joomi maɓɓe wahayini e maɓɓe: \"Ma men halku tooñuɓe ɓen"},{"SurahNumber":14,"VerseNumber":14,"Text":"Ma Men hoɗnu on e leydi ndin ɓaawo maɓɓe. Ɗum ko wonannde on huluɗo daroyagol yeeso Am, o huli kammbaa Am on"},{"SurahNumber":14,"VerseNumber":15,"Text":"Ɓe ɗaɓɓi uddital. Sooyi kala dunndaranke ƴagguɗo"},{"SurahNumber":14,"VerseNumber":16,"Text":"Jahannama no yesso makko, himo yarniree ndiyam mbordi ƴiiƴiiri"},{"SurahNumber":14,"VerseNumber":17,"Text":"himo wooɓa ɗam, e ɗeɓataa ɓennugol ɗam. Maayde nden ardana mo e kala nokku, kono o wonaali maayoowo. Hara no yeeso makko lepte sattuɗe"},{"SurahNumber":14,"VerseNumber":18,"Text":"Ko woni sifa ɓen yedduɓe Joomi mun, kuuɗe maɓɓe ɗen, ko wano ndoondi ndi henndu tiiɗi e mun, e ñalaande wippoore. Ɓe hettoytaa huunde e ko ɓe faggitinoo. Ko ɗum woni majjere wonɗɗunde"},{"SurahNumber":14,"VerseNumber":19,"Text":"E a yi'aali Alla tagirii kammuuli ɗin e leydi ndin goonga? Si O muuyii, O ittay on O adda tagu hesu"},{"SurahNumber":14,"VerseNumber":20,"Text":"ɗum wonaali sattuɗum ka Alla"},{"SurahNumber":14,"VerseNumber":21,"Text":"Ɓe feeñana Alla ɓe denndaangal. Lo'uɓe ɓen wi'ana townitinooɓe ɓen: \"Menen men wonanno on jokkuɓe. Taw si on duncanay men e lepte Alla ɗen goɗɗum?\" Ɓen wi'a: \"Sinno Alla fewnuno men, men fewnayno on. Hino fota e amen, si en ɗenƴi maa si en muññi; daɗirde alanaa en"},{"SurahNumber":14,"VerseNumber":22,"Text":"Seytaane wi'a, tuma fiyaaku on ñaawaa: \"Pellet Alla fodiino on fodoore goonga; mi fodi on mi lunndii on. Alanaa lam e mo'on immorde e hujja, si wanaa mi nodii on, on jaabike lam. Wata on felam; felee ko'e mon. Wanaa mi faabotooɗo on; wanaa on faabotooɓe lam. Mi yeddii ko kafidunoɗon mi kon [e Alla] ado (hannde)\". Pellet, tooñooɓe ɓen, hino woodani ɓe lepte muusuɗe"},{"SurahNumber":14,"VerseNumber":23,"Text":"Gomɗimɓe golli moƴƴuɗi ɓen naatnaa e Aljannaaji, canɗi hino ila ley majji, ko ɓe duumorayɓe ton e duŋayee Joomi maɓɓe. Hiwraandu maɓɓe ndun ton ko: \"Salaam\" (Kisiyee). @Corrected"},{"SurahNumber":14,"VerseNumber":24,"Text":"E a yi'aali ko honno Alla piyiri misal konngol laaɓungol, ko wano leggal welngal, binndeere maggal ko tabituɗi, calɗi maggal no ka weeyo"},{"SurahNumber":14,"VerseNumber":25,"Text":"Hingal okkira dimɗe maggal on tuma kala, e duŋayee Joomi maggal. Alla no piyana yimɓe ɓen mise, belajo'o ɓe waajitoto"},{"SurahNumber":14,"VerseNumber":26,"Text":"Ko woni kadi misal konngol soɓungol, ko wano leggal soɓungal, irtaangal ka hoore-leydi, ngal alanaa ɗum ñiiɓirde"},{"SurahNumber":14,"VerseNumber":27,"Text":"Alla no tabintinira gomɗimɓe ɓen konngol tabitungol, ka nguurandam aduna e ka laakara. Alla no majjina tooñooɓe ɓen. Alla no waɗa ko O muuyi"}]}