{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":38,"VerseNumber":52,"Text":"Soni kukwao tikukawe kwana (achiwammakwao) wakulola pejipi (wakwalola achalume waope wangatenda meso mwamwamwa kwa achalume wane), wakulandana misingu"},{"SurahNumber":38,"VerseNumber":53,"Text":"Ayi ni yankupedwa chilanga ya Lisiku Lyachiwalanjilo"},{"SurahNumber":38,"VerseNumber":54,"Text":"Chisimu ali ni lisiki Lyetu lyangamala"},{"SurahNumber":38,"VerseNumber":55,"Text":"Ayi (ichiwa iyyo). Sano chisimu wakusumba mpika (pakunnyosya Allah) akwete kupata malo gakuujila gakusakala nnope"},{"SurahNumber":38,"VerseNumber":56,"Text":"Jahannama, takajijinjile. Basi kaje kusakala liuto lyagusama (lyalitandichile)"},{"SurahNumber":38,"VerseNumber":57,"Text":"Ayi (ichiwa iyyo). Basi agapasye wanganyao galakwe - mesi gamasemule nnope ni uwowu"},{"SurahNumber":38,"VerseNumber":58,"Text":"Ni (ipotesi) yine yanti chisawu iyyiyi yamitundumitundu"},{"SurahNumber":38,"VerseNumber":59,"Text":"(Tachisalilidwa akukuyidwa pakuponyedwa kumoto pamo ni akukuya): “Awu ni nkutula waukwinjila pamo ni jenumanja (ku Moto).” (Akukuyidwa tachiti): “Wangali pakwichila pambone wanganyao. Chisimu wanganyao tapye Moto.”"},{"SurahNumber":38,"VerseNumber":60,"Text":"(Akukuya) tachiti: “Nambo jenumanja ni wankuwajilwa ngakola pakwichila pambone, jenumanja ni wantutendekasyisye uwwe kupata ayi (ipotesiyi pakutusochelesya ku duniya), basi kaje kusakala malo gakutamilichika gakwe!”"},{"SurahNumber":38,"VerseNumber":61,"Text":"Wanganyao takajile: “Ambuje wetu! Watutendekasyisye uwwe kupata yalakweyi, basi mwajonjechesyani ilagasyo yakawili m’Moto.”"},{"SurahNumber":38,"VerseNumber":62,"Text":"Wanganyao ni takajile: “Chipali chichi kukwetu, uli ngatukwaona achalume watwaliji nkwaganichisya kuti ali mu wandu wakusakala (ligongo lyakunkuya Muhammadi ﷺ)?”"},{"SurahNumber":38,"VerseNumber":63,"Text":"“Ana twatesile chipongwe (ku duniya kutendaga ali wambone wakuwajilwa kwinjila ku Mbepo), kapena gatekwakulusya meso (getu nambo tuli nao imo m’Moto muno)?”"},{"SurahNumber":38,"VerseNumber":64,"Text":"Chisimu ayi ni yakuona yakangana wandu wa ku Moto"},{"SurahNumber":38,"VerseNumber":65,"Text":"Jilani (mmwe Muhammadi ﷺ): “Chisimu une ni nkutetela pe, soni pangali nnungu jwine (jwakuwajilwa kun’galagatila) ikaweje Allah Jumpepe, Jwamachili gangalimbana nago.”"},{"SurahNumber":38,"VerseNumber":66,"Text":"“M’mbuje jwa mawunde ni mataka ni yaili chilikati chakwe, Jwamachili gakupunda, Jwakululuka kusyene.”"},{"SurahNumber":38,"VerseNumber":67,"Text":"Jilani: “Aji (Qur’an) jiwele abali jekulungwa nnope.”"},{"SurahNumber":38,"VerseNumber":68,"Text":"“Jankujitundumalila wanganyammwe.”"},{"SurahNumber":38,"VerseNumber":69,"Text":"“Nganingola umanyilisi wakwayana ni nkutula wakwinani (Achimalaika) ndema jawaliji nkukangana (pa yagumbidwa kwa Adam).”"},{"SurahNumber":38,"VerseNumber":70,"Text":"“Nganiyijuwulidwa kukwangu, ikaweje yanti une ni nkutetela jwakuonechela.”"},{"SurahNumber":38,"VerseNumber":71,"Text":"(Kumbuchilani) ndema jawawechete Ambuje wenu (Allah) kwa Achimalaika kuti: “Chisimu Une tingumbe mundu kuumila mwilongo.”"},{"SurahNumber":38,"VerseNumber":72,"Text":"“Sano patimale kunkolosya ni kumpepelela nsimu wakuuma Kukwangu, basi munsenjelemuchile pakunsujudila.”"},{"SurahNumber":38,"VerseNumber":73,"Text":"Basi ni wasujudu Achimalaika wosope wene nakamo"},{"SurahNumber":38,"VerseNumber":74,"Text":"Ikaweje Ibulisu, jwalikwesyisye ni jwaliji mwa makafili"},{"SurahNumber":38,"VerseNumber":75,"Text":"(Allah) jwatite: “E mmwe Ibulisu! Chichi chinnekasyisye kunsujudila ajula junan’gumbile ni Makono Gangu ganagawili? Ana n’dikwesyisye kapena n’di mwa wapenani kusyene?”"},{"SurahNumber":38,"VerseNumber":76,"Text":"Jwalakwe jwatite: “Une ni jwambone nnope kumpunda jwalakweju, mwangumbile une kuumila m’moto, ni mun'gumbile jwalakweju kuumila mwilongo"},{"SurahNumber":38,"VerseNumber":77,"Text":"(Allah) jwatite: “Basi kopokani mwalakwemo, mwanti chisimu mmwe (sano) n’di wakuwinjidwa.”"},{"SurahNumber":38,"VerseNumber":78,"Text":"“Soni chisimu pachanya penu pana malweso Gangu mpaka Lisiku Lyamalipilo.”"},{"SurahNumber":38,"VerseNumber":79,"Text":"Jwalakwe jwatite: “Ambuje wangu! Mumbanitu lipesa (lyakuti ngawa) mpaka lisiku lyatachiukulidwa (m’malembe achiiumbe wosope).”"},{"SurahNumber":38,"VerseNumber":80,"Text":"(Allah) jwatite: “Basi chisimu mmwe n’di mwa akupedwa lipesa.”"},{"SurahNumber":38,"VerseNumber":81,"Text":"“Kwikanila lisiku lya ndema jakumanyika (jagombedwa lipenga lyandanda, pele ni patinchiwila).”"},{"SurahNumber":38,"VerseNumber":82,"Text":"Jwalakwe jwatite: “Ngugalumbila machili Genu gakupunda! Tinasokonesye kwene wanaose.”"},{"SurahNumber":38,"VerseNumber":83,"Text":"“Pangawaga achikapolo Wenu wakuswejesyedwa mwa wanganyao.”"},{"SurahNumber":38,"VerseNumber":84,"Text":"(Allah) jwatite: “Ngulumbila kusyene, soni yakuona nguwecheta.”"},{"SurahNumber":38,"VerseNumber":85,"Text":"“Tingajigumbasye kwene Jahannama ni mmwe pamo ni wataachinkuuya mwa wanganyao wosope wene.”"},{"SurahNumber":38,"VerseNumber":86,"Text":"Jilani (mmwe Muhammadi ﷺ): “Ngangun’juga pa yalakweyi malipilo galigose, soni nganimba une mwa akulikanganichisya (kutenda yangawa nkuikombola).”"},{"SurahNumber":38,"VerseNumber":87,"Text":"“Nganijiwatu aji (Qur’an) ikaweje chikumbusyo ku iwumbe yosope.”"},{"SurahNumber":38,"VerseNumber":88,"Text":"“Soni timmanyilile kwene (kalulila kwa) abali jakwe pangakawapa.”"},{"SurahNumber":39,"VerseNumber":1,"Text":"Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwalunda lwakusokoka"},{"SurahNumber":39,"VerseNumber":2,"Text":"Chisimu Uwwe tuntuluchisye (mmwe Muhammadi ﷺ) Chitabu mwakuonaonape, basi mun’galagatilani Allah mwakunswejechesya dini Jakwe"},{"SurahNumber":39,"VerseNumber":3,"Text":"Manyililani yanti Allah akasapochelaga dini jeswela (jangawanganya ni isanamu). Sano awala walitendele akwakamuchisya wanepe kunneka Jwalakwe (Allah, akasatiji): “Ngatukwagalagatila wanganyawa ikaweje kuti atuwandichisye kwa Allah nnope.” Chisimu Allah tachijilanya chilikati chao pa ichindu yawaliji nkutindana pa yalakweyo. Chisimu Allah wangan’jongola mundu jwali jwaunami soni jwakufulu nnope"},{"SurahNumber":39,"VerseNumber":4,"Text":"Allah angasache kulitendela mwanache angasagwile mu ichindu yaagumbile chaakuchisaka. Kuswejela ni Kwakwe, Jwalakwe ni Allah, Jumpepe, Jwamachili gangalimbana nago"},{"SurahNumber":39,"VerseNumber":5,"Text":"Jwagumbile mawunde ni mataka mwakuonaonape, akasachiwiligaga chilo m’muusi ni kuuwiliga muusi m’chilo, ni alijepepesye lyuwa ni mwesi, yosope yene ikwenda mpaka pandema jekolanjidwe, manyililani yanti Jwalakwe (Allah) ni Jwamachili gakupunda, Jwakululuka kusyene"},{"SurahNumber":39,"VerseNumber":6,"Text":"Wan’gumbile jenumanja kuumila mwa mundu jumpepe (Adam), ni wagumbile kuumila mwa jwalakwejo wankwakwe (Hawa), ni antuluchisye wanganyammwe kuumila mu ilango mitundu nsano najitatu (ngamiya, ng’ombe, ngondolo ni mbusi chilichose chelume ni chekongwe). Akasan’gumbaga jenumanja mu itumbo ya achimama wenu kagumbidwe kane panyuma pa kagumbidwe kane, mu ipi itatu. Jwalakwejotu ni Allah M’mbuje gwenu, Uchimwene ni Wakwe, pangali nnungu jwine (jwakuwajilwa kun’galagatila) ikaweje Jwalakwe, basi ana nkugalausyidwa chinauli (kuleka yakuona)"},{"SurahNumber":39,"VerseNumber":7,"Text":"Naga nkufulu, basi chisimu Allah ngaakunnajila jenumanja, soni ngaakuunonyela ukafili wa achikapolo Wakwe. Sano naga nkutogolela taisengwele yalakweyo kukwenu. Soni jwaatwiichiile nsigo (wasambi) ngasaja kutwichila nsigo wajwine, kaneka kwa M'mbuje gwenu (Allah) ni kwakuujila kwenu, basi ni tachintagulila ichindu yamwaliji nkupanganya. Chisimu Jwalakwe ni Nkumanyilila yaili m’mitima"}]}