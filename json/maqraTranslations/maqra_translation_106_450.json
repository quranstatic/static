{"Id":450,"LanguageCodes":["ur","urd"],"Name":"urd-abulaalamaududi-la","Author":"Abul Ala Maududi","Language":"Urdu","Description":"Urdu - Transliteration","Direction":"ltr","Source":"https://quranromanurdu.com/","Translations":[{"SurahNumber":15,"VerseNumber":50,"Text":"Magar iske saath mera azaab bhi nihayat dardnaak azaab hai"},{"SurahNumber":15,"VerseNumber":51,"Text":"Aur inhein zara Ibrahim ke mehmano ka qissa sunao"},{"SurahNumber":15,"VerseNumber":52,"Text":"Jab woh aaye uske haan aur kaha “Salaam ho tumpar,” to usne kaha “humein tumse darr lagta hai”"},{"SurahNumber":15,"VerseNumber":53,"Text":"Unhon ne jawab diya “ daro nahin, hum tumhein ek baday siyane ladke ki basharat dete hain”"},{"SurahNumber":15,"VerseNumber":54,"Text":"Ibrahim ne kaha “ kya tum is budhape mein mujhey aulad ki basharat dete ho? Zara socho to sahih ke yeh kaisi basharat tum mujhey de rahey ho?”"},{"SurahNumber":15,"VerseNumber":55,"Text":"Unhon ne jawab diya “ hum tumhein bar haqq basharat de rahey hain, tum mayous na ho”"},{"SurahNumber":15,"VerseNumber":56,"Text":"Ibrahim ne kaha “ apne Rubb ki rehmat se mayous to gumraah log hi hua karte hain”"},{"SurahNumber":15,"VerseNumber":57,"Text":"Phir Ibrahim ne pucha “aey faristaad-gaan-e-Ilahi(messengers of Allah), woh mohim (expedition) kya hai jispar aap hazraat tashreef laye hain?”"},{"SurahNumber":15,"VerseNumber":58,"Text":"Woh bole, “hum ek mujreem qaum ki taraf bhejhe gaye hain"},{"SurahNumber":15,"VerseNumber":59,"Text":"Sirf Lut ke ghar waley mustasna (exception) hain, un sab ko hum bacha lenge"},{"SurahNumber":15,"VerseNumber":60,"Text":"Siwaye uski biwi ke jiske liye (Allah farmata hai ke) humne muqaddar kardiya hai ke woh peechey reh janey walon mein shamil rahegi”"},{"SurahNumber":15,"VerseNumber":61,"Text":"Phir jab yeh Faristaade Lut ke haan pahunchey"},{"SurahNumber":15,"VerseNumber":62,"Text":"To usne kaha “aap log ajnabi maloom hotey hain”"},{"SurahNumber":15,"VerseNumber":63,"Text":"Unhon ne jawab diya “nahin, balke hum wahi cheez lekar aaye hain jiske aane mein yeh log shakk kar rahey thay"},{"SurahNumber":15,"VerseNumber":64,"Text":"Hum tumse sach kehte hain ke hum haqq ke saath tumhare paas aaye hain"},{"SurahNumber":15,"VerseNumber":65,"Text":"Lihaza ab tum kuch raat rahey apne ghar walon ko lekar nikal jao aur khud unke peechey peechey chalo, tum mein se koi palat kar na dekhe bas seedhey chale jao jidhar jaane ka tumhein hukum diya jaa raha hai”"},{"SurahNumber":15,"VerseNumber":66,"Text":"Aur usey humne apna yeh faisla pahuncha diya ke subah hotey hotey in logon ki jadd (roots) kaat di jayegi"},{"SurahNumber":15,"VerseNumber":67,"Text":"Itne mein shehar ke log khushi ke maarey betab hokar Lut ke ghar chadh aaye"},{"SurahNumber":15,"VerseNumber":68,"Text":"Lut ne kaha “bhaiyon, yeh mere mehmaan hain, meri fazihat (dishonour) na karo"},{"SurahNumber":15,"VerseNumber":69,"Text":"Allah se daro, mujhey ruswa na karo”"},{"SurahNumber":15,"VerseNumber":70,"Text":"Woh boley “kya hum baaraha tumhein mana nahin kar chuke hain ke duniya bhar ke thekedar na bano?”"},{"SurahNumber":15,"VerseNumber":71,"Text":"Lut ne aajiz hokar kaha “agar tumhein kuch karna hi hai to yeh meri betiyan maujood hain”"},{"SurahNumber":15,"VerseNumber":72,"Text":"Teri jaan ki kasam aey Nabi, us waqt unpar ek nasha sa chadha hua tha jismein woh aape se bahar huye jatey thay"},{"SurahNumber":15,"VerseNumber":73,"Text":"Aakhir e kaar pow phathte hi unko ek zabardast dhamake ne aa liya (severe blast overtook them at dawn)"},{"SurahNumber":15,"VerseNumber":74,"Text":"Aur humne us basti ko talpat karke rakh diya aur unpar paki (baked) hui mitti ke pattharon ki baarish barsa di"},{"SurahNumber":15,"VerseNumber":75,"Text":"Is waqiye mein badi nishaniyan hain un logon ke liye jo saahib-e-firasat hain"},{"SurahNumber":15,"VerseNumber":76,"Text":"Aur woh ilaqa (jahan yeh waqiya pesh aaya tha) guzar gaah e aam (high way) par waqeh hai"},{"SurahNumber":15,"VerseNumber":77,"Text":"Usmein samaan e ibrat hai un logon ke liye jo sahib e iman hain"},{"SurahNumber":15,"VerseNumber":78,"Text":"Aur Aikah waley zalim thay"},{"SurahNumber":15,"VerseNumber":79,"Text":"To dekhlo ke humne unsey bhi inteqam liya, aur in dono qaumon ke ujade huey ilaqe khuley raaste par waqeh hain"},{"SurahNumber":15,"VerseNumber":80,"Text":"Hijr ke log bhi Rasoolon ki takzeeb kar chuke hain"},{"SurahNumber":15,"VerseNumber":81,"Text":"Humne apni aayat unke paas bheji, apni nishaniyan unko dikhayi, magar woh sabko nazar-andaz (ignore) hi karte rahey"},{"SurahNumber":15,"VerseNumber":82,"Text":"Woh pahad tarash tarash kar makaan banate thay aur apni jagah bilkul be-khauf aur mutmaeen thay"},{"SurahNumber":15,"VerseNumber":83,"Text":"Aakhir e kaar ek zabardast dhamake ne unko subah hotey hi aa liya"},{"SurahNumber":15,"VerseNumber":84,"Text":"Aur unki kamayi unke kuch kaam na aayi"},{"SurahNumber":15,"VerseNumber":85,"Text":"Humne zameen aur aasman ko aur unki sab maujoodaat ko haqq ke siwa kisi aur buniyaad par khalq (create) nahin kiya hai, aur faisle ki ghadi yaqeenan aane wali hai. Pas (aey Muhammad), tum (in logon ki behudgiyon par) shareefana darguzar se kaam lo"},{"SurahNumber":15,"VerseNumber":86,"Text":"Yaqeenan tumahra Rubb sab ka khaliq hai aur sab kuch jaanta hai"},{"SurahNumber":15,"VerseNumber":87,"Text":"Humne tumko saat (seven) aisi aayatein de rakkhi hain jo baar baar dohrayi janey ke layiq hain, aur tumhein Quran e azeem ata kiya hai"},{"SurahNumber":15,"VerseNumber":88,"Text":"Tum us mata-e-duniya ki taraf aankh utha kar na dekho jo humne in mein se mukhtalif qisam ke logon ko de rakkhi hai, aur na inke haal par apna dil kudhao(grieve), inhein chodh kar iman laney walon ki taraf jhuko"},{"SurahNumber":15,"VerseNumber":89,"Text":"Aur (na maanne walon se) kehdo ke main to saaf saaf tambeeh(warn) karne wala hoon"},{"SurahNumber":15,"VerseNumber":90,"Text":"Yeh usi ki tarah ki tambeeh hai jaisi humne un tafarraqe pardazon(those who make division) ki taraf bheji thi"},{"SurahNumber":15,"VerseNumber":91,"Text":"Jinhon ne apne Quran ko tukde tukde kar dala hai"},{"SurahNumber":15,"VerseNumber":92,"Text":"To kasam hai tere Rubb ki, hum zaroor in sabse puchenge"},{"SurahNumber":15,"VerseNumber":93,"Text":"Ke tum kya karte rahey ho"},{"SurahNumber":15,"VerseNumber":94,"Text":"Pas (aey Nabi) jis cheez ka tumhein hukum diya jaa raha hai usey hankey pukare kehdo(proclaim publicly) aur shirk karne walon ki zara parwah na karo"},{"SurahNumber":15,"VerseNumber":95,"Text":"Tumhari taraf se hum un mazaaq udane walon ki khabar lenay ke liye kafi hain"},{"SurahNumber":15,"VerseNumber":96,"Text":"Jo Allah ke saath kisi aur ko bhi khuda qarar dete hain anqareeb unhein maloom ho jayega"},{"SurahNumber":15,"VerseNumber":97,"Text":"Humein maloom hai ke jo baatein yeh log tumpar banate hain unsey tumhare dil ko sakht koft hoti hai (heart is distressed)"},{"SurahNumber":15,"VerseNumber":98,"Text":"Iska ilaaj yeh hai ke apne Rubb ki hamd ke saath uski tasbeeh karo, uski janaab mein sajda baja lao"},{"SurahNumber":15,"VerseNumber":99,"Text":"Aur us aakhri ghadi tak apne Rubb ki bandagi karte raho jiska aana yaqeeni hai"}]}