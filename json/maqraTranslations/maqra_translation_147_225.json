{"Id":225,"LanguageCodes":["rw","kin"],"Name":"kin-rwandamuslimsas","Author":"Rwanda Muslims Association Team","Language":"Kinyarwanda","Description":"Kinyarwanda","Direction":"ltr","Source":"https://quranenc.com/en/browse/kinyarwanda_assoc","Translations":[{"SurahNumber":26,"VerseNumber":1,"Text":"Twaa Siin Miim"},{"SurahNumber":26,"VerseNumber":2,"Text":"Iyi ni imirongo y’igitabo gisobanutse (Qur’an)"},{"SurahNumber":26,"VerseNumber":3,"Text":"Hari ubwo (yewe Muhamadi) wazicwa n’agahinda kubera ko batemeye (ubutumwa bwawe)"},{"SurahNumber":26,"VerseNumber":4,"Text":"Tubishatse twabamanurira igitangaza giturutse mu kirere, maze amajosi yabo agahora akicishijeho bugufi (baba babishaka cyangwa batabishaka, ariko nta we dushaka guhatira kwemera)"},{"SurahNumber":26,"VerseNumber":5,"Text":"Kandi nta rwibutso rushya ruturutse kuri (Allah) Nyirimpuhwe rubageraho ngo babure kurwirengagiza"},{"SurahNumber":26,"VerseNumber":6,"Text":"Rwose barahakanye; bityo inkuru z’ibyo bakerensaga zizabageraho (bidatinze)"},{"SurahNumber":26,"VerseNumber":7,"Text":"Ese ntibitegereza uko isi twayimejejeho buri bwoko bwiza (bw’ibimera)"},{"SurahNumber":26,"VerseNumber":8,"Text":"Mu by’ukuri muri ibyo harimo ikimenyetso (kigaragaza ubushobozi bwa Allah), ariko abenshi muri bo ntibemera"},{"SurahNumber":26,"VerseNumber":9,"Text":"Kandi mu by’ukuri Nyagasani wawe ni We Munyacyubahiro bihebuje, Nyirimpuhwe"},{"SurahNumber":26,"VerseNumber":10,"Text":"(Unibuke) ubwo Nyagasani wawe yahamagaraga Musa (akamubwira ati) “Jya ku bantu b’inkozi z’ibibi”"},{"SurahNumber":26,"VerseNumber":11,"Text":"Abantu ba Farawo, (ubabwire uti) “Ese ntibakwiye gutinya (ibihano bya Allah, bakareka ibibi barimo)?”"},{"SurahNumber":26,"VerseNumber":12,"Text":"(Musa) aravuga ati “Nyagasani! Mu by’ukuri ndatinya ko bazampinyura"},{"SurahNumber":26,"VerseNumber":13,"Text":"Maze igituza cyanjye kigafungana (kubera intimba n’agahinda), kandi ururimi rwanjye ntirubanguka (mu gusobanura amagambo). Bityo nyoherereza Haruna (aze amfashe).”"},{"SurahNumber":26,"VerseNumber":14,"Text":"“Kandi (abantu ba Farawo) hari icyaha banshinja, nkaba ntinya ko bazanyica.”"},{"SurahNumber":26,"VerseNumber":15,"Text":"(Allah) aravuga ati “Si ko bimeze (ntibazakwica)! Ngaho mwembi nimujyane ibitangaza byacu (kwa Farawo). Mu by’ukuri tuzaba turi kumwe namwe twumva (ibizavugwa byose).”"},{"SurahNumber":26,"VerseNumber":16,"Text":"Mwembi nimujye kwa Farawo mumubwire muti “Mu by’ukuri twe turi intumwa za Nyagasani w’ibiremwa byose.”"},{"SurahNumber":26,"VerseNumber":17,"Text":"(Adutumye) ngo “Rekura bene Isiraheli tubajyane.”"},{"SurahNumber":26,"VerseNumber":18,"Text":"(Farawo) aravuga ati “Ese ntitwakureze kuva ukiri umwana, ukabana natwe imyaka (myinshi) y’ubuzima bwawe?”"},{"SurahNumber":26,"VerseNumber":19,"Text":"Maze ugakora igikorwa wakoze (cyo kwica umuntu), uri mu ndashima (ineza twakugiriye)!”"},{"SurahNumber":26,"VerseNumber":20,"Text":"(Musa) aravuga ati “Nagikoze ubwo nari mu bayobye”"},{"SurahNumber":26,"VerseNumber":21,"Text":"“Nuko ndabahunga kubera kubatinya. Ariko Nyagasani wanjye yampaye ubumenyi (bwo kumusobanukirwa ndetse n’ubuhanuzi), anangira umwe mu ntumwa (ze)"},{"SurahNumber":26,"VerseNumber":22,"Text":"Ese ibyo (kundera) ni yo neza uncyurira kandi waragize bene Isiraheli abacakara?”"},{"SurahNumber":26,"VerseNumber":23,"Text":"Farawo aravuga ati “Ese Nyagasani w’ibiremwa byose ni nde?”"},{"SurahNumber":26,"VerseNumber":24,"Text":"(Musa) aravuga ati “Ni Nyagasani w’ibirere n’isi ndetse n’ibiri hagati yabyo, niba mudashidikanya (ko ari We wabiremye ngaho nimumwemere).”"},{"SurahNumber":26,"VerseNumber":25,"Text":"(Farawo) abwira abamukikije ati “Aho ntimunyumvira (ibyo ari kuvuga)?”"},{"SurahNumber":26,"VerseNumber":26,"Text":"(Musa) aravuga ati “(Uwo) ni Nyagasani wanyu akaba na Nyagasani w’abakurambere banyu!”"},{"SurahNumber":26,"VerseNumber":27,"Text":"(Farawo) aravuga ati “Mu by’ukuri, iyi ntumwa yanyu yabatumweho ni umusazi!”"},{"SurahNumber":26,"VerseNumber":28,"Text":"(Musa) aravuga ati “(Uwo) ni Nyagasani w’Uburasirazuba n’Uburengerazuba n’ibiri hagati yabyo, (ibyo ni ibyatuma mumwemera) niba mufite ubwenge.”"},{"SurahNumber":26,"VerseNumber":29,"Text":"(Farawo) aravuga ati “Nuramuka ugize indi mana (wemera) itari njye, rwose ndakugira umwe mu mbohe.”"},{"SurahNumber":26,"VerseNumber":30,"Text":"(Musa) aravuga ati “Ese (wamfunga) n’iyo naba nkuzaniye ikintu kigaragara (cyerekana ukuri kwanjye)?”"},{"SurahNumber":26,"VerseNumber":31,"Text":"(Farawo) aravuga ati “Ngaho kizane niba koko uri mu banyakuri.”"},{"SurahNumber":26,"VerseNumber":32,"Text":"Nuko (Musa) anaga inkoni ye hasi, maze ihinduka inzoka igaragara"},{"SurahNumber":26,"VerseNumber":33,"Text":"Anavana ukuboko kwe (mu kwaha), kuza kwererana kugaragarira abareba"},{"SurahNumber":26,"VerseNumber":34,"Text":"(Farawo) abwira ibyegera bye ati “Mu by’ukuri uyu ni umurozi w’umuhanga"},{"SurahNumber":26,"VerseNumber":35,"Text":"Arashaka kubakura mu gihugu cyanyu akoresheje uburozi bwe. Murabivugaho iki?”"},{"SurahNumber":26,"VerseNumber":36,"Text":"Baravuga bati “Ba umwihoreye (we) n’umuvandimwe we, maze wohereze abakoranya abantu mu mijyi"},{"SurahNumber":26,"VerseNumber":37,"Text":"Bakuzanire buri murozi wese w’umuhanga.”"},{"SurahNumber":26,"VerseNumber":38,"Text":"Nuko abarozi barakoranywa (bahabwa) igihe n’umunsi byagenwe (byo guhura na Musa)"},{"SurahNumber":26,"VerseNumber":39,"Text":"Maze abantu barabwirwa bati “Ese muraza mu iteraniro?”"},{"SurahNumber":26,"VerseNumber":40,"Text":"“Hari ubwo twakurikira abarozi (bo ku ruhande rwa Farawo) baramutse ari bo batsinze"},{"SurahNumber":26,"VerseNumber":41,"Text":"Nuko abarozi baje, babwira Farawo bati “Ese hari igihembo tubona nituramuka dutsinze?”"},{"SurahNumber":26,"VerseNumber":42,"Text":"(Farawo) aravuga ati “Yego! Kandi mu by’ukuri muraba mu byegera (byanjye).”"},{"SurahNumber":26,"VerseNumber":43,"Text":"Musa arababwira ati “Nimunage ibyo mushaka kunaga (bigaragaza ukuri kwanyu)!”"},{"SurahNumber":26,"VerseNumber":44,"Text":"Nuko banaga imigozi yabo n’inkoni zabo (bihinduka inzoka nto), baravuga bati “Ku bw’icyubahiro cya Farawo, rwose ni twe dutsinda.”"},{"SurahNumber":26,"VerseNumber":45,"Text":"Maze Musa anaga inkoni ye (ihinduka inzoka nini), itangira kumiragura ibyo (abarozi) bari bamaze guhimba"},{"SurahNumber":26,"VerseNumber":46,"Text":"Nuko abarozi bitura hasi bubamye"},{"SurahNumber":26,"VerseNumber":47,"Text":"Bavuga bati “Twemeye Nyagasani w’ibiremwa byose,”"},{"SurahNumber":26,"VerseNumber":48,"Text":"“Nyagasani wa Musa na Haruna.”"},{"SurahNumber":26,"VerseNumber":49,"Text":"(Farawo) aravuga ati “Mumwemeye mbere y’uko mbibahera uburenganzira. Mu by’ukuri (Musa) ni umukuru wanyu wabigishije uburozi. Rwose muraza kumenya (icyo nza kubakorera)! Rwose ndaza kubaca amaboko n’amaguru byanyu imbusane, maze mbabambe mwese.”"},{"SurahNumber":26,"VerseNumber":50,"Text":"Baravuga bati “Nta cyo bitwaye! Mu by’ukuri tuzasubira kwa Nyagasani wacu.”"},{"SurahNumber":26,"VerseNumber":51,"Text":"Mu by’ukuri twiringiye ko (Nyagasani) azatubabarira ibyaha byacu kuko tubaye aba mbere mu kwemera (ubutumwa bwa Musa)"}]}