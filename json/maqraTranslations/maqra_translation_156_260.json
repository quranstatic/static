{"Id":260,"LanguageCodes":["mr","mrw"],"Name":"mrw-guroalimsaroman","Author":"Guro Alim Saromantang","Language":"Maranao","Description":"Maranao","Direction":"ltr","Source":"http://www.qurandatabase.org","Translations":[{"SurahNumber":28,"VerseNumber":29,"Text":"Na kagiya a matarotop o Mosa so taalik, na lomiyalakaw a pd iyan si karoma niyan, na miyakaylay ko kilid o palaw sa apoy, na pitharo iyan ki karoma niyan: \"Targ kano; mataan! a sakn na miyakaylay ako sa apoy; na kalokalo o kawitang ko skano a phoon rkaniyan sa tothol, odi na waga a phoon ko apoy, ka an kano maka thitirarang"},{"SurahNumber":28,"VerseNumber":30,"Text":"Na kagiya a makatalingoma on, na miyatawag ko kilid o balintad sa kawanan, sii ko darpa a piyakambarakat phoon ko kayo: \"Hay Mosa, mataan! a Sakn na Sakn so Allah, a Kadnan o manga kaadn"},{"SurahNumber":28,"VerseNumber":31,"Text":"Na ithogn ka so badas ka\" (na iniithog iyan)! Na kagiya a maylay niyan a gii khaokaog lagid oba skaniyan nipay, na tominingr a pphalagoy, go da kasoy: (na miyatawag:) \"Hay Mosa, sangor ka, go di ka khalk: Mataan! a ska na pd ko khipakasasarig"},{"SurahNumber":28,"VerseNumber":32,"Text":"Soldn ka a limang ka ko lig o bangkala aka, ka an ka mapakaliyo a sindaw a kna a ba sakit, go kakpn ka a limang ka phoon ko kalk. Na giyaya na dowa a tanda a phoon ko Kadnan ka a izampay ko Pir´awn go so manga nakoda a pagtaw niyan: Mataan! a siran na miyabaloy siran a pagtaw a manga songklid"},{"SurahNumber":28,"VerseNumber":33,"Text":"Pitharo iyan: \"Kadnan ko, mataan! a sakn na miyakapatay ako kiran sa sakataw, na ikhalk akn oba ako iran bonoa"},{"SurahNumber":28,"VerseNumber":34,"Text":"Na so pagari ko a Haron, na skaniyan i masagogod a di sakn i katharo; na sogoang Ka skaniyan a pd akn a pphakatabang, a pkhabnar ako niyan: Mataan! a sakn na ipkhalk akn o ba ako iran pakambokhaga"},{"SurahNumber":28,"VerseNumber":35,"Text":"Pitharo (o Allah) a: \"Imbagr Ami ko barokan ka so pagaring ka, go snggayan Ami skano sa guus, na da a misampay ran rkano (a marata): Sabap ko manga tanda Ami na skano a dowa, go so miyonot rkano i phamakadaag"},{"SurahNumber":28,"VerseNumber":36,"Text":"Na kagiya a makawma kiran so Mosa a rakhs o manga tanda Ami a manga rarayag, na pitharo iran a: \"Da ko ngkaya inonta na balik mata a pimbabaas; go da tano man´g angkai ko manga loks tano a miyangaoona"},{"SurahNumber":28,"VerseNumber":37,"Text":"Na pitharo o Mosa a: \"So Kadnan ko i Matao ko taw a minioma niyan so toroan a phoon ko hadapan Iyan, go so taw a khaadn a bagian iyan so phakatondog a ingd: Mataan aya! a di phakadaag so manga darowaka"},{"SurahNumber":28,"VerseNumber":38,"Text":"Na pitharo o Pir´awn: \"Hay manga nakoda, da a katawan ko a bagian iyo a tohan a salakaw rakn: Na kombaan akong ka hay Haman! sa lipaw, na mbaaln akong ka sa bantabantay, ka an ako makapanik ko tohan o Mosa: Ka mataan! a sakn na ikakarang ko dn skaniyan sa pd ko manga bokhag"},{"SurahNumber":28,"VerseNumber":39,"Text":"Na miyanakabor skaniyan go so manga tantara iyan ko lopa sa di ontol, go inipagarangan iran sa mataan! a siran na di siran Rkami phakandodn"},{"SurahNumber":28,"VerseNumber":40,"Text":"Na siniksa Ami skaniyan go so manga tantara iyan, na inibowang Ami siran ko kalodan: Na pamimikiranang ka o antonaa i miyambtad o kiya akiran ko manga darowaka"},{"SurahNumber":28,"VerseNumber":41,"Text":"Na biyaloy Ami siran a manga nakoda a ipphananawag iran so naraka; na sii ko alongan a qiyamah na di siran khatabangan"},{"SurahNumber":28,"VerseNumber":42,"Text":"Na tiyondog Ami siran sangkai a doniya a morka: Na sii ko alongan a qiyamah na siran na pd ko inipamowang"},{"SurahNumber":28,"VerseNumber":43,"Text":"Na sabnsabnar a inibgay Ami ko Mosa so kitab ko oriyan o kiyabinasa Ami ko miyagapidapid a manga pagtaw a paganay, manga liliwanag a osayan ko manga manosiya, go toroan ago limo, ka an iran katanodi"},{"SurahNumber":28,"VerseNumber":44,"Text":"Na kna a ba ka matatago (hay Mohammad) ko kilid (o palaw) a tampar sa sdpan gowani ko i ilaham Ami ko Mosa so sogoan, go kna aba ka pd ko khipakamamasa"},{"SurahNumber":28,"VerseNumber":45,"Text":"Na ogaid na miyadn Kami sa miyagapidapid a manga pagtaw, na miyakalndo kiran so omor; go kna a ba ka babaling ko manga taw sa Madyan, a pkhabatiya aka kiran so manga ayat Ami; na ogaid na tatap a Skami i miyanonogo (ko manga sogo)"},{"SurahNumber":28,"VerseNumber":46,"Text":"Go kna a ba ka matatago ko kilid o palaw gowani a mananawag Kami; na ogaid na limo a phoon ko Kadnan ka, ka an ka mapakaiktiyar so pagtaw a da a miyakatalingoma kiran a miyamakaiktiyar a miyaonaan ka: ka an siran makatanod"},{"SurahNumber":28,"VerseNumber":47,"Text":"Na o da (aya) na so kasogat iran a tiyoba sabap ko miyanggalbk o manga lima iran, na tharoon iran a: \"Kadnan ami, ino kaming Ka da sogo i sa sogo! ka an ami kawnoti so manga ayat Ka, go ang kami mabaloy a pd ko miyamaratiyaya"},{"SurahNumber":28,"VerseNumber":48,"Text":"Na kagiya a makawma kiran so bnar a phoon ko hadapan Ami, na pitharo iran: \"Ino ron da bgan, so lagid o inibgay ko Mosa?\" Ba iran da ongkira so inibgay ko Mosa gowani? Pitharo iran a: \"Dowaa balik mata a mithabanga siran!\" go pitharo iran a: \"Mataan! a skami na oman i isa kiran na inongkir ami"},{"SurahNumber":28,"VerseNumber":49,"Text":"Tharoang ka: \"Na witi ako niyo sa kitab a phoon ko hadapan o Allah, a skaniyan i lbi a phakatoro a di giya dowaya (a kitab), ka onotan ko skaniyan! o skano i manga bnar"},{"SurahNumber":28,"VerseNumber":50,"Text":"Na odi ka iran masmbag, na tangkdang ka a aya bo a phagonotan iran na so manga kabaya iran a ribat: Na ba adn a taw a makalbi a dadag ko taw a inonotan iyan so kabaya iyan a ribat, a kna a ba toroan a phoon ko Allah? Mataan! a so Allah na di Niyan pnggonanaon so pagtaw a manga darowaka"}]}