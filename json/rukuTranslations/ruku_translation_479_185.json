{"Id":185,"LanguageCodes":["ha","hau"],"Name":"hau-abubakarmahmoud-la","Author":"Abubakar Mahmoud Gumi","Language":"Hausa","Description":"Hausa - Transliteration","Direction":"ltr","Source":"http://tanzil.net","Translations":[{"SurahNumber":59,"VerseNumber":1,"Text":"Abin da ke cikin sammai da abin da ke cikin ƙasa ya yi tasbihi ga Allah, alhali kuwa, Shi ne Mabuwayi, Mai hikima"},{"SurahNumber":59,"VerseNumber":2,"Text":"Shi ne wanda Ya fitar da waɗanda suka kafirta daga Mazowa Littafi, daga gidajensu da kora ta farko. Ba ku yi zaton suna fita ba, kuma sun tabbata cewa ganuwowinsu masu tsare su ne daga Allah, sai Allah Ya je musu daga wajen da ba su yi zato ba, kuma Ya jefa tsoro a cikin zukatansu, suna rushe gidajensu da hannayensu da kuma hannayen muminai. To, ku lura fa, ya masu basirori"},{"SurahNumber":59,"VerseNumber":3,"Text":"Kuma ba domin Allah Ya rubuta musu korar ba, da Ya azabta su a cikin duniya, kuma a Lahira suna da azabar wuta"},{"SurahNumber":59,"VerseNumber":4,"Text":"Wannan domin lalle su, sun saɓa wa Allah, da ManzonSa alhali kuwa wanda ya saɓa wa Allah, to, lalle Allah, Mai tsananin uƙuba ne"},{"SurahNumber":59,"VerseNumber":5,"Text":"Abin da kuka sare na dabiniya, ko kuka bar ta tsaye a kan asallanta, to da iznin Allah ne, kuma domin Ya wulakanta fasiƙai"},{"SurahNumber":59,"VerseNumber":6,"Text":"Kuma abin da Allah Ya sanya ya zama ganima ga ManzonSa, daga gare su, to, ba ku yi hari a kansa da dawaki ko raƙuma ba amma Allah ne Ya rinjayar da ManzanninSa a kan wanda Yake so, kuma Allah Mai ikon yi ne a kan kome"},{"SurahNumber":59,"VerseNumber":7,"Text":"Abin da Allah Ya sanya shi ganima ga ManzonSa dagamutanen ƙauyukan nan, to, na Allah ne, kuma na ManzonSa ne kuma na masu dangantaka da marayu da miskinai da ɗan hanya (matafiyi) ne domin kada ya kasance abin shawagi a tsakanin mawadata daga cikinku kuma abin da Manzo ya ba ku, to, ku kama shi, kuma abin da ya hane ku, to, ku bar shi. Kuma ku bi Allah da taƙawa. Lalle, Allah, Mai tsananin uƙuba ne"},{"SurahNumber":59,"VerseNumber":8,"Text":"(Ku yi mamaki) Ga matalauta masu hijira waɗanda aka fitar daga gidajensu da dukiyoyinsu, suna neman falala daga Allah da kuma yarda, kuma suna taimakon Allah da ManzonSa! Waɗannan su ne masu gaskiya"},{"SurahNumber":59,"VerseNumber":9,"Text":"Da waɗanda suka zaunar da gidajensu (ga Musulunci) kuma (suka zaɓi) imani, a gabanin zuwansu, suna son wanda ya yi hijira zuwa gare su, kuma ba su tunanin wata bukata a cikin ƙirazansu daga abin da aka bai wa muhajirina, kuma suna fifita waɗansu a kan kawunansu, kuma ko da suna da wata larura. Wanda ya saɓa wa rowar ransa, to, waɗannan su ne masu babban rabo"},{"SurahNumber":59,"VerseNumber":10,"Text":"Kuma waɗanda suka zo daga bayansu, suna cewa, \"Ya Ubangijinmu! Ka yi gafara a gare mu, kuma ga 'yan'uwanmu, waɗanda da suka riga mu yin imani, kada Ka sanya wani ƙulli a cikin zukatanmu ga waɗanda suka yi imani. Ya Ubangijinmu! Lalle Kai ne Mai tausayi, Mai jin ƙai"}]}