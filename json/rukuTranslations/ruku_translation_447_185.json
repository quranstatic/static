{"Id":185,"LanguageCodes":["ha","hau"],"Name":"hau-abubakarmahmoud-la","Author":"Abubakar Mahmoud Gumi","Language":"Hausa","Description":"Hausa - Transliteration","Direction":"ltr","Source":"http://tanzil.net","Translations":[{"SurahNumber":48,"VerseNumber":11,"Text":"Waɗanda aka bari daga ƙauyawa za su ce maka, \"Dukiyoyinmu da iyalanmu sun shagaltar da mu, sai ka nema mana gafara.\" Suna faɗa, da harsunansu, abin da ba shi ne a cikin zukatansu ba. Kace: \"To, wane ne ke mallakar wani abu daga Allah saboda ku, idan Ya yi nufin wata cuta agare ku ko kuma (idan) Ya yi nufin wani amfani a gare ku? A'a, Allah Ya kasance Mai labartawa ne ga abin da kuke aikatawa"},{"SurahNumber":48,"VerseNumber":12,"Text":"A'a kun yi zaton Annabi da muminai, ba za su komo zuwa ga iyalansu ba, har abada. Kuma an ƙawata wannan (tunani) a cikin zukatanku, kuma kun yi zato, zaton mugunta, kuma kun kasance mutane halakakku"},{"SurahNumber":48,"VerseNumber":13,"Text":"Kuma wanda bai yi imani da Allah da kuma Manzonsa ba, to, lalle Mu, Mun yi tattalin wuta mai tsananin ƙuna, domin kafirai"},{"SurahNumber":48,"VerseNumber":14,"Text":"Mulkin sammai da ƙasa na Allah kawai ne, Yana gafartawa ga wanda Yake so, kuma Yana azabta wanda Yake so alhali kuwa Allah Ya kasance Mai gafara ne, Mai jin ƙai"},{"SurahNumber":48,"VerseNumber":15,"Text":"Waɗanda aka bari za su ce idan kun tafi zuwa ga waɗansu ganimomi domin ku karɓo su, \"Ku bar mu, mu bi ku.\" Suna son su musanya maganar Allah ne. Ka ce: \"Ba za ku bi mu ba. Kamar wannan ne Allah Ya ce, a gabanin haka.\" Sa'an nan za su ce: \"A'a, kuna dai hassadar mu ne.\" A'a, sun kasance ba su fahimtar (abubuwa) sai kaɗan"},{"SurahNumber":48,"VerseNumber":16,"Text":"Ka ce wa waɗanda aka bari daga ƙauyawa: \"Za a kira ku zuwa ga waɗansu mutane masu tsananin yaƙi (domin) ku yaƙe su ko kuwa su musulunta. To, idan kun yi ɗa'a, Allah zai kawo muku wata ijara mai kyau, kuma idan kuka juya baya kamar yadda kuka juya a gabanin wancan, zai azabta ku, azaba mai raɗadi"},{"SurahNumber":48,"VerseNumber":17,"Text":"Babu laifi a kan makaho, kuma babu laifi a kan gurgu, kuma babu laifi a kan majiyyaci. Kuma wanda ya yi ɗa'a ga Allah da ManzonSa, (Allah) zai shigar da shi a gidajen Aljanna, koguna na gudana daga ƙarƙashinsu. Kuma wanda ya juya baya, (Allah) zai azabtashi, azaba mai raɗaɗi"}]}