{"Id":450,"LanguageCodes":["ur","urd"],"Name":"urd-abulaalamaududi-la","Author":"Abul Ala Maududi","Language":"Urdu","Description":"Urdu - Transliteration","Direction":"ltr","Source":"https://quranromanurdu.com/","Translations":[{"SurahNumber":26,"VerseNumber":10,"Text":"Inhein us waqt ka qissa sunao jabke tumhare Rubb ne Moosa ko pukara “ zaalim qaum ke paas jaa"},{"SurahNumber":26,"VerseNumber":11,"Text":"Firoun ki qaum ke paas, kya woh nahin darte?”"},{"SurahNumber":26,"VerseNumber":12,"Text":"Usne arz kiya “aey Rubb, mujhey khauf hai ke woh mujhey jhutla dengey"},{"SurahNumber":26,"VerseNumber":13,"Text":"Mera seena ghutt-ta hai aur meri zubaan nahin chalti, aap Haroon ki taraf risalat bhejein"},{"SurahNumber":26,"VerseNumber":14,"Text":"Aur mujhpar unke haan ek jurm ka ilzam bhi hai, is liye main darta hoon ke woh mujhey qatal kar dengey”"},{"SurahNumber":26,"VerseNumber":15,"Text":"Farmaya “hargiz nahin, tum dono jao hamari nishaniyan lekar, hum tumhare saath sab kuch suntey rahenge"},{"SurahNumber":26,"VerseNumber":16,"Text":"Firoun ke paas jao aur ussey kaho, humko Rubb ul aalameen ne isliye bheja hai"},{"SurahNumber":26,"VerseNumber":17,"Text":"Ke tu bani Israel ko hamare saath janey de”"},{"SurahNumber":26,"VerseNumber":18,"Text":"Firoun ne kaha “kya humne tujhko apne haan baccha sa nahin paala tha? Tu nay apni umar ke kai saal hamare haan guzare"},{"SurahNumber":26,"VerseNumber":19,"Text":"Aur iske baad kar gaya jo kuch ke kar gaya, tu bada ehsan faramosh aadmi hai”"},{"SurahNumber":26,"VerseNumber":20,"Text":"Moosa ne jawab diya “us waqt woh kaam maine nadanishtagi (inadvertently) mein kardiya tha"},{"SurahNumber":26,"VerseNumber":21,"Text":"Phir main tumhare khauf se bhaag gaya. Iske baad mere Rubb ne mujhko hukum ata kiya aur mujhey Rasoolon mein shamil farma liya"},{"SurahNumber":26,"VerseNumber":22,"Text":"Raha tera ehsan jo tu nay mujhpar jataya hai to iski haqeeqat yeh hai ke tu nay bani Israel ko ghulaam bana liya tha”"},{"SurahNumber":26,"VerseNumber":23,"Text":"Firoun ne kaha “aur yeh Rubb-ul-Aalameen kya hota hai?”"},{"SurahNumber":26,"VerseNumber":24,"Text":"Moosa ne jawab diya “Aasmano aur zameen ka Rubb, aur un sab cheezon ka Rubb jo aasmaan o zameen ke darmiyan hain, agar tum yaqeen laney waley ho.”"},{"SurahNumber":26,"VerseNumber":25,"Text":"Firoun ne apne gird o pesh ke logon se kaha ‘Sunte ho?”"},{"SurahNumber":26,"VerseNumber":26,"Text":"Moosa ne kaha, “tumhara Rubb bhi aur tumhare un aabaa o ajdaad ka Rubb bhi jo guzar chuke hain”"},{"SurahNumber":26,"VerseNumber":27,"Text":"Firoun ne ( haazirin se) kaha “ tumhare yeh Rasool sahib jo tumhari taraf bhejey gaye hain, bilkul hi pagal maloom hotay hain”"},{"SurahNumber":26,"VerseNumber":28,"Text":"Moosa ne kaha “mashriq o magrib aur jo kuch inke darmiyan hai sabka Rubb, agar aap log kuch aqal rakhte hain”"},{"SurahNumber":26,"VerseNumber":29,"Text":"Firoun ne kaha “ agar tu nay mere siwa kisi aur ko mabood maana to tujhey main un logon mein shamil kardunga jo qaid khano mein paday saddh(rotting) rahey hain”"},{"SurahNumber":26,"VerseNumber":30,"Text":"Moosa ne kaha “Agarche main le aaon tere saamne ek sareeh cheez bhi?”"},{"SurahNumber":26,"VerseNumber":31,"Text":"Firoun ne kaha “Accha to le aa agar tu saccha hai”"},{"SurahNumber":26,"VerseNumber":32,"Text":"(Uski zubaan se yeh baat nikalte hi) Moosa ne apna asa (staff) phenka aur yakayak woh ek sareeh azdha (serpant/snake) tha"},{"SurahNumber":26,"VerseNumber":33,"Text":"Phir usne apna hath (bagal se) khincha aur wo sab dekne walon ke saamne chamak raha tha"}]}