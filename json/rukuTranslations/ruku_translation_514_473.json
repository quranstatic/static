{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":76,"VerseNumber":1,"Text":"Ana nganijipita kwamundu mbinga jelewu ja ndawi nkanawe kuwa chindu chanti ni kusalidwa"},{"SurahNumber":76,"VerseNumber":2,"Text":"Chisimu Uwwe tun'gumbile mundu kuumila mwindondwa lyakuwanganyichilana (lya mesi ga walume ni wakongwe), kuti tun'dinje (ni malamusi Getu), ni tuntesile kuwa jwakupikana, jwakulola"},{"SurahNumber":76,"VerseNumber":3,"Text":"Chisimu Uwwe tunsaalichiisye jwalakwejo litala (lyambone ni lyakusakala, sano ili ni nsyene) kuwa jwakutogolela (pakusagula lyambonelyo) kapena kuwa jwakanila (pakusagula lyakusakala)"},{"SurahNumber":76,"VerseNumber":4,"Text":"Chisimu Uwwe twalinganyichisye achimakafili malundelunde ga unyolo, ni makongwa kwisa soni Moto Wakulapuka"},{"SurahNumber":76,"VerseNumber":5,"Text":"Chisimu atenda ngoto chakamweje chipanda (chankologo) chakuwanganyichisya chakwe (nkologowo) chigakaweje (mesi ga) Kaafuura"},{"SurahNumber":76,"VerseNumber":6,"Text":"(Kaafuurajo ni) tutumule jwachakamwejemo achikapolo wa Allah, chakam'bumyeje (palipose pachakasacheje) kaumye kangasausya"},{"SurahNumber":76,"VerseNumber":7,"Text":"(Wanganyao ni awala) waakukwanilisya nasili (syao), soni ni akulijogopa Lisiku lya ichiwa yakusakala yakwe yakwenela"},{"SurahNumber":76,"VerseNumber":8,"Text":"Ni akutolaga yakulya - achiisakaga - kwapa masikini, jwawina ni mateeka"},{"SurahNumber":76,"VerseNumber":9,"Text":"(Chamuntima akutiji): “Chisimu tukun'diisya pakusachilila chinonyelo cha Allah, ngatukusaka kukwenu malipilo galigose namuno kutogolela.”"},{"SurahNumber":76,"VerseNumber":10,"Text":"“Chisimu uwwe tukogopa kwa M’mbuje gwetu Lisiku lyakuuta sinya (kafili) soni lyakupoteka nnope ni kupwelembwesula (ligongo lya kuleupa kwakwe mu ilagasyo).”"},{"SurahNumber":76,"VerseNumber":11,"Text":"Basi Allah tachagosa kuyakusakala ya lyele lisikulyo ni kwapa kumelemenda (kungope kwao) ni kusengwa"},{"SurahNumber":76,"VerseNumber":12,"Text":"Soni tachalipila ligongo lya kupilila kwao Litimbe lya ku Mbepo kwisa soni nguwo sya silika"},{"SurahNumber":76,"VerseNumber":13,"Text":"Ali ajegeme kwalakweko nyyindanda yetandiche chenene, ngaaja kuchiona chitukuta cha lyuwa namuno mbepo ja chikweenya"},{"SurahNumber":76,"VerseNumber":14,"Text":"Soni miulili jakwe chijikaawandichile wanganyao, ni mikonga (ja isogosi) chijikagoyeche kwakwalala (yanti konyola chitamile)"},{"SurahNumber":76,"VerseNumber":15,"Text":"Soni chiikaweje ili nkwasyungula ikolelo ya silifa kwisa soni migawo jegalasi"},{"SurahNumber":76,"VerseNumber":16,"Text":"Jegalasi (jagumbidwa) kuumila mu silifa, chakajipimileje (pakujigumbasya) kapimile kambone (kakulandana ni njota jao, ngapelembechesya soni ngajonjechesya)"},{"SurahNumber":76,"VerseNumber":17,"Text":"Ni chakamwesyedweje kwalakweko chipanda (chankologo) chakuwanganyichisya chakwe (nkologowo) chichikawe (mesi ga) chikasu"},{"SurahNumber":76,"VerseNumber":18,"Text":"(Jwalakwejo ni) tutumule jwajuli kwalakweko jwakuwilanjikwa Salsabila"},{"SurahNumber":76,"VerseNumber":19,"Text":"Soni chaakaasyunguleje wanganyao (pakwaatumichila) achachanda wakutamilichika (pa uchanda, wangachekulupa). N'di mwaweni wanganyao mpaka mwaganichisye kuti ngalekale syakumelemenda nnope syemwasyidwe"},{"SurahNumber":76,"VerseNumber":20,"Text":"Soni patinchilola kwalakwe (ku Mbepoko) tinchiuona ntendele wakusengwasya ni uchimwene wekulungwa"},{"SurahNumber":76,"VerseNumber":21,"Text":"Pachanya pao chipakawe pana nguwo sya silika jwakuwewela syachisamba kwisa soni nguwo sya silika jwakandapalila. Soni chakawechedwe makosa ga silifa, nombe soni M’mbuje gwao (Allah) chijukaamwesye wanganyao yakumwa yakulenjela kusyene"},{"SurahNumber":76,"VerseNumber":22,"Text":"(Chakasalilidwe kuti): “Chisimu galakwega gawele malipilo genu, soni masengo genu gawele gakupocheledwa.”"}]}