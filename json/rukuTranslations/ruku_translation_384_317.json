{"Id":317,"LanguageCodes":["sn","sna"],"Name":"sna-abdullahjmadini","Author":"Abdullah J. M. Adini And Students","Language":"Shona","Description":"Shona","Direction":"ltr","Source":"https://www.islamic-invitation.com/","Translations":[{"SurahNumber":36,"VerseNumber":51,"Text":"Uye hwamanda icharidzwa (kuridzwa kwepiri), uye naizvozvo vachabuda mumarinda avo vakananga kuna Tenzi vavo nokukurumidza"},{"SurahNumber":36,"VerseNumber":52,"Text":"Vachati: “Matambudziko kwatiri! Ndiani atimutsa kubva munzvimbo yedu yekurara?” (Zvichanzi kwavari): “Izvi ndizvo zvakavimbiswa neavo vane tsitsi dzose (Allah), uye vatumwa vakava vanotaura chokwadi!”"},{"SurahNumber":36,"VerseNumber":53,"Text":"Kuchangove kusheedzera kumwe, naizvozvo vose vachava vanounzwa pamberi pedu"},{"SurahNumber":36,"VerseNumber":54,"Text":"Zuva iri (rekutongwa) hapana achakanganisirwa pane chimwe chinhu, uye hamusi kuzopihwa chinhu kusara kweizvo zvamaiita"},{"SurahNumber":36,"VerseNumber":55,"Text":"Zvirokwazvo, vagari vemuParadhiso, muzuva iri, vanenge vari mubishi nezvinhu zvinofadza"},{"SurahNumber":36,"VerseNumber":56,"Text":"Ivo nevakadzi vavo vachange vari mumimvuri, vakatsamhira muzvigaro (zveumambo)"},{"SurahNumber":36,"VerseNumber":57,"Text":"Vachave nemichero (yendudzi dzose) imomo uye nezvose zvavanokumbira"},{"SurahNumber":36,"VerseNumber":58,"Text":"(Zvichanzi kwavari): “Salaam (rugare ngaruve kwamuri) – shoko kubva kuna Tenzi (Allah), vane tsitsi dzose"},{"SurahNumber":36,"VerseNumber":59,"Text":"(Zvichanzi): “Uye Imi maMujrimoon (vatadzi)! Patsanukai muzuva ranhasi (kubva kuvatendi).”"},{"SurahNumber":36,"VerseNumber":60,"Text":"“Handina kukuudzai, imi vana vaAdam, kuti musave munonamata Shaitwaan (Satani). Zvirokwazvo, muvengi ari pachena kwamuri.”"},{"SurahNumber":36,"VerseNumber":61,"Text":"“Uye kuti muve munondinamata. Iri ndiro gwara rakatwasuka.”"},{"SurahNumber":36,"VerseNumber":62,"Text":"“Uye zvirokwazvo iye (Satani) akava anorasisa vakawanda venyu. Hamuna kunzwisisa here?”"},{"SurahNumber":36,"VerseNumber":63,"Text":"“Iri ndiro Gehena ramakava munovimbiswa!”"},{"SurahNumber":36,"VerseNumber":64,"Text":"“Itsvai mariri muzuva ranhasi, nokuda kweizvo zvamaisatenda.”"},{"SurahNumber":36,"VerseNumber":65,"Text":"Nhasi, tichavhara miromo yavo, uye maoko avo achataura nesu, uye makumbo avo achapa uchapupu pamusoro peizvo zvavaiwana. (Zvinonzi chidya cheruboshwe ndicho chichatanga kupa uchapupu)"},{"SurahNumber":36,"VerseNumber":66,"Text":"Uye dai kwaiva kuda kwedu, tingadai zvirokwazvo takadzima maziso avo, kuti vave vanotambudzika panzira. Vaizoona sei"},{"SurahNumber":36,"VerseNumber":67,"Text":"Uye dai kwaiva kuda kwedu, tingadai takavashandura (kuti vave mhuka kana zvimwe zvisikwa zvisingafemi) panzvimbo dzavo. Naizvozvo vaisakwanisa kuenda mberi kana kudzokera kumashure"}]}