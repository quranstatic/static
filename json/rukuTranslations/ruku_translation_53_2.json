{"Id":2,"LanguageCodes":["ace"],"Name":"ace-tgkhmahjiddinju","Author":"Tgk. H. Mahjiddin Jusuf","Language":"Achinese","Description":"Achinese","Direction":"ltr","Source":"https://www.islamic-invitation.com/","Translations":[{"SurahNumber":3,"VerseNumber":110,"Text":"Bandum gatanyoe sineujroh umat Nyang Neupeutubiet keunoe le Allah Tayue buet nyang got tatham buet jeuheut Teuma lom meuhat iman keu Allah Dum ahli kitab meu jimeuiman Teuntee awak nyan jeut jroh sileupah Teuma nyang ladom na jimeuiman Nyang le that teuman pasek buet salah"},{"SurahNumber":3,"VerseNumber":111,"Text":"Han ek meularat jibri keu gata Peukaru sahja di jih ngon babah Adak jimeuprang di jih ngon gata Jiplueng le sigra langkah meutuah: Hana soe bantu di jih nyan teuma"},{"SurahNumber":3,"VerseNumber":112,"Text":"Ka Neucap hina keu jih le Allah Barangho jijak di jih lam hina Meulengkan beu na taloe ngon Allah Lom beu na taloe ngon manusia Beu na bandua baroe ek leupah Teuma ka jiwoe ngon beungeh Tuhan Neucap keu jih nyan gasien lom leupah Sabab jikaphe keu ayat Tuhan Nyan jeut keumeunan Neubri le Allah Lom pih ka jipoh dum Nabi-nabi Ureueng nyang suci hana tom salah Nyan sabab di jih jidarohaka Buet salah raya laem that leupah"},{"SurahNumber":3,"VerseNumber":113,"Text":"Hana roe saban dum ahli kitab Na ladom umat iman keu Allah Simalam beungoh geubeuet Qur'an Sujud bak Tuhan khuchu‘ sileupah"},{"SurahNumber":3,"VerseNumber":114,"Text":"Iman keu Tuhan ngon uroe page Pubuet got sabe geuyue peurintah Geutham buet jeuheut bek takeurija Buet nyang got teuma meubagah-bagah Nyan keuh ureueng nyan ureueng nyang saleh Cit Neupeuleubeh teuma le Allah"},{"SurahNumber":3,"VerseNumber":115,"Text":"Han sia-sia peue nyang geupubuet Bandum buet nyang got akan Neubalah Tuhan Neuteupue soe nyang takwa Allah Taʻala ʻeleumee luah"},{"SurahNumber":3,"VerseNumber":116,"Text":"Teuma sikaphe hana meuguna Di jih areuta meulimpah-limpah Hana meuguna aneuk jih le that Tuhan Hadharat han ek jibantah Bandum jih teuma asoe nuraka Lam keukai baka azeub that leupah"},{"SurahNumber":3,"VerseNumber":117,"Text":"Peue-peue nyang jibri lam udep donya Miseu jih teuma angen kreuh leupah Ngon sijuek that-that puteng beuliyong Bak ladang kawom jipeukeu bagah Kawom nyang lalem droe jih ceulaka Abeh bianasa ladang nyang luah Atra droe keudroe jih nyang elanya Kon Neu elanya jih nyan le Allah"},{"SurahNumber":3,"VerseNumber":118,"Text":"Wahe dum ureueng nyang ka meuiman Bek tacok keu ngon ureueng nyang salah Bek tacok keu ngon nyang kon droe gata Di jih han reuda jimita ilah Jimita lagee peurusak gata Galak jih raya meu gata susah Babah jih taeu beunci keu gata Ate jih teuma leubeh lom marah Atra nyang jisom di dalam dada Leubeh that raya lom nibak babah Ka Kamoe peutrang ayat keu gata Meunyoe cit gata akai teuh ceudah"},{"SurahNumber":3,"VerseNumber":119,"Text":"Nyan keuh di gata galak teuh keu jih Teutapi di jih beunci jih leupah Hana galak jih sagai keu gata Lom pih di gata tapateh Allah Tapateh kitab nyang Tuhan peutron Di jih pih jikheun meunan bak babah Meu dikeu gata jikheun meuiman ‘Oh jiwoe bak ngon sang-sang jimuntah Jikap ngon igoe ngon aneuk jaroe Meunan keuh bagoe beunci jih leupah Takheun bah mate keuh kakap igoe Ate keuh seungkoe hana ban peugah Tuhan Neuteupue peue nyang lam dada Hana rahsia meunyoe bak Allah"},{"SurahNumber":3,"VerseNumber":120,"Text":"Meunyoe hai nyang got keunong keu gata Beungeh jih raya mukajih mirah Tapi nyang saket keuneng bak gata Atejih suka galak sileupah Meunyoe tasaba lom tatakwa Bandum usahajih abeh patah Jipeumeularat han ek keu gata Allah Taʻala bandum peusiblah Peue nyang jipubuet Tuhan Neuteupue Dum barangkapeue hana meuilah"}]}