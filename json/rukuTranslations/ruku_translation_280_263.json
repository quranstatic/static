{"Id":263,"LanguageCodes":["my","mya"],"Name":"mya-basein","Author":"Ba Sein","Language":"Burmese","Description":"Burmese","Direction":"ltr","Source":"http://quran.mmsy.info , Muslim students Myanmar Youth Student and Youth Online Organization","Translations":[{"SurahNumber":21,"VerseNumber":30,"Text":"၃ဝ။\tမိုးမြေသည် အစကနဦးက အရာဝထ္ထုတစ်ခုတည်းသာဖြစ်ကြောင်း၊ ထို့နောက်မှ မိုးမြေကို တစ်ခုစီ ငါခွဲခြားတော် မူကြောင်း၊ သက်ရှိသတ္တဝါတို့ကို ငါ ရေမှဖန်ဆင်းတော်မူကြောင်း၊ ဤအကြောင်းအရာများကို မိစ္ဆာယုတ်တို့ မသိကြသလော၊ သူတို့သည် ယုံကြည်ကြမည်မဟုတ်ပေ။"},{"SurahNumber":21,"VerseNumber":31,"Text":"၃၁။\tငါသည် ပထဝီမြေကြီးမတုန်မလှုပ်စေခြင်းငှာ၊ မြေပေါ်တွင် တောင်ကြီးတောင်ငယ်အသွယ်သွယ်ကို မြဲမြံစွာစီရင် ထားတော်မူ၏၊ လူသားတို့လမ်းရရှိစိမ့်ခြင်းငှာ တောင်ကြားတောင်ဝှမ်းများကို လမ်းအဖြစ်ဖန်ဆင်းတော်မူ၏။"},{"SurahNumber":21,"VerseNumber":32,"Text":"၃၂။\tငါသည် မိုးကောင်းကင်ကို အမိုးအကာအဖြစ်ဖြင့် ဖန်ဆင်းတော်မူ၏၊ လူသားတို့အပေါ်သို့ ပြိုပျက်မကျစေရန် ထိန်းသိမ်းစောင့်ရှောက်ထားတော်မူ၏၊ သို့ပါလျက်အယူမှားသူတို့သည် အရှင်မြတ်၏ နိမိတ်လက္ခဏာအ့ံဖွယ် တော်များကို မျက်နှာနောက်ထားနေကြ၏။"},{"SurahNumber":21,"VerseNumber":33,"Text":"၃၃။\tအလ္လာဟ်အရှင်မြတ်သည် ညဉ့်၊ နေ့၊ နေ၊ လတို့ကို ဖန်ဆင်းတော်မူထသောအရှင်ဖြစ်တော်မူ၏၊ သူတို့သည် မိမိတို့ဂြိုဟ်နက္ခတ်လမ်းတွင် သွားလာလှည့်ပတ်နေကြ၏။"},{"SurahNumber":21,"VerseNumber":34,"Text":"၃၄။\tအို--တမန်တော်၊ သင့်အလျင်ရှေးလွန်လေပြီးသောကာလ၌ လူသားတို့အား မသေခြင်း၊ ထာဝရဖြစ်ခြင်းကို ငါအရှင်မြတ်ပေးတော်မူဖူးသည်မဟုတ်ချေ၊ အကယ်၍သင်ပင်လျှင် သေခြင်းတရားတို့ကို မလွန်ဆန်နိုင်လျှင် ထိုမိစ္ဆာညစ်တို့သည် မသေမပျောက်ရှိနိုင်ကြမည်လော။"},{"SurahNumber":21,"VerseNumber":35,"Text":"၃၅။\tဝိညာဉ်တိုင်းသည် သေခြင်းတရားကို မြည်းရမည်သာတည်း၊ ငါအရှင်မြတ်သည် သင်တို့အား မကောင်းမှုဒုက္ခနှင့် သော်လည်းကောင်း၊ ကောင်းမှုသုခနှင့်သော်လည်းကောင်း ကြပ်တည်းစွာစုံစမ်းတော်မူ၏၊ ငါ့အထံတော်သို့ သင်တို့ကို ပြန်ပို့ချေမည်။"},{"SurahNumber":21,"VerseNumber":36,"Text":"၃၆။\tမယုံကြည်သူမိစ္ဆာမိုက်တို့သည် သင်တမန်တော်ကို တွေ့မြင်သောအခါ သင့်ကို ပြောင်လှောင်စရာမှတ်၍ ဤသို့ပြောဆိုကြ၏၊ အဆွေတို့ သင်တို့၏ ဘုရားများအကြောင်းကို ပြောဟောသူသည် ဤသူမဟုတ်ချေလော၊ ထို့အပြင်သူတို့သည် မဟာဂရုဏာတော်အရှင်အကြောင်းကို ဟောပြောခွင့်လုံးဝမပြုချေ။"},{"SurahNumber":21,"VerseNumber":37,"Text":"၃၇။\tလူသားသည် လျင်မြန်လောကြီးတတ်သောသတ္တဝါဖြစ်၏၊ ငါသည် မိမိ၏လက္ခဏာအ့ံဖွယ်တော်များကို သင်တို့ အား ပြသတော်မူမည်၊ သို့သော်ငါအဆောတလျင်ပြသတော်မူရန် ဆုမတောင်းကြလင့်။"},{"SurahNumber":21,"VerseNumber":38,"Text":"၃၈။\tအယူလွဲသူတို့က သင်တို့အမှန်ကို ဆိုလျှင်၊ အရှင်မြတ်၏ဂတိသစ္စာတော်သည် ဘယ်သောအခါပြည့်စုံမည်နည်းဟု မေးကြ၏။"},{"SurahNumber":21,"VerseNumber":39,"Text":"၃၉။\tအကယ်၍ထိုမိစ္ဆာမိုက်တို့သည် မိမိ၏မျက်နှာနှင့် ကျောကုန်းများမှ ငရဲမီးတို့မဖယ်ရှားနိုင်သောအချိန်၊ အကူအညီ လုံးဝမရသောအချိန်၊ ဤအချိန်ကို သိလျှင် ကောင်းလေစွ။"},{"SurahNumber":21,"VerseNumber":40,"Text":"၄ဝ။\tသူတို့သိကြမည်မဟုတ်ချေ၊ ဤအချိန်သည် ရုတ်တရက်ရှောင်တခင်သူတို့အပေါ်သို့ ကျရောက်လာ၍ သူတို့ကို သတိမေ့လျော့ကြက်သေသေစေ၏၊ သူတို့သည် ထိုအချိန်ကို တွန်းလှန်ဖယ်ရှားနိုင်မည်မဟုတ်ချေ၊ သူတို့၏ အပြစ်ဒဏ်ကိုလည်း ရွှေ့ဆိုင်းထားတော်မူမည်မဟုတ်ချေ။"},{"SurahNumber":21,"VerseNumber":41,"Text":"၄၁။\tအို--တမန်တော်၊ သင့်အလျင်ပွင့်ခဲ့ကြသောတမန်တော်တို့သည်လည်း မုချဧကန်ပြောင်လှောင်ခြင်းကို ခံရ လေ၏၊ သို့သော်သူတို့ကို မထီလေးစားပြုသောသူတို့အား ၎င်းတို့၏ပျက်ချော်မှုများက ဝိုင်းဝန်းထားကြ၏။"}]}