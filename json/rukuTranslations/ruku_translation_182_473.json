{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":10,"VerseNumber":104,"Text":"Jilani (mmwe Muhammadi ﷺ): “E jenumanja achinawandu! Nam’baga jenumanja n’di wakaika pa dini jangu (ja Usilamu), basi (manyililani yanti) nganimba nagalagatile awala wankwagalagatila wangawaga Allah, nambo une ngun’galagatila Allah Ajula jwaakumpaga chiwa, soni namulidwe kuti mbe mwa akukulupilila.”"},{"SurahNumber":10,"VerseNumber":105,"Text":"Soni (salilidwe yanti): “Lungamisyani ngope jenu ku Dini mwakupendechela ku Uujika Wakwe, soni ngasim’ba ata panandi mwa akuwanganya (Allah ni isanamu).”"},{"SurahNumber":10,"VerseNumber":106,"Text":"“Soni ngasinchilumbanjila chindu changawa nkunkamuchisya namuno kumpa isausyo kunneka Allah, sano naga nkuika mwakutenda (yele), basi chisimu mmwejo chim’be mwa akulitenda lupuso.”"},{"SurahNumber":10,"VerseNumber":107,"Text":"Sano Allah naga ali atite ankwayikasye masausyo, basi pangali wampaka agakungunukule ikaweje Jwalakwe, soni naga ansachilile yambone, basi pangali jwampaka awuwusye ukoto Wakwe, akuwuyikasyaga kwa jwansachile mwa achikapolo Wakwe, soni Jwalakwe ni Jwakululuka kusyene, Jwachanasa channope"},{"SurahNumber":10,"VerseNumber":108,"Text":"Jilani: “E jenumanja achinawandu! Pamasile paim’bichilile yakuona kuumila kwa M’mbuje gwenu, sano jwaajongweche, basi ni kuti akongoka kwakulikamuchisya nsyene, soni jwasochelele, basi ni kuti akusochelela kwakulikonya nsyene, soni une nganimba nkunnolela jwenu”"},{"SurahNumber":10,"VerseNumber":109,"Text":"Soni (salilidwe yanti): “Kuyani yayikuuwulidwa kukwenu, soni pililani mpaka Allah ajilanye, soni Jwalakwe ni Jwambone nnope mu akwilanya (magambo).”"}]}