{"Id":451,"LanguageCodes":["ur","urd"],"Name":"urd-abulaalamaududi","Author":"Abul A Ala Maududi","Language":"Urdu","Description":"Urdu","Direction":"rtl","Source":"http://tanzil.net","Translations":[{"SurahNumber":19,"VerseNumber":59,"Text":"پھر ان کے بعد وہ ناخلف لوگ ان کے جانشین ہوئے جنہوں نے نماز کو ضائع کیا اور خواہشاتِ نفس کی پیروی کی، پس قریب ہے کہ وہ گمراہی کے انجام سے دوچار ہوں"},{"SurahNumber":19,"VerseNumber":60,"Text":"البتہ جو توبہ کر لیں اور ایمان لے آئیں اور نیک عملی اختیار کر لیں وہ جنّت میں داخل ہوں گے اور ان کی ذرّہ برابر حق تلفی نہ ہو گی"},{"SurahNumber":19,"VerseNumber":61,"Text":"ان کے لیے ہمیشہ رہنے والی جنتیں ہیں جن کا رحمان نے اپنے بندوں سے در پردہ وعدہ کر رکھا ہے اور یقیناً یہ وعدہ پُورا ہو کر رہنا ہے"},{"SurahNumber":19,"VerseNumber":62,"Text":"وہاں وہ کوئی بے ہودہ بات نہ سُنیں گے، جو کچھ بھی سُنیں گے ٹھیک ہی سنیں گے اور ان کا رزق انہیں پیہم صبح و شام ملتا رہے گا"},{"SurahNumber":19,"VerseNumber":63,"Text":"یہ ہے وہ جنت جس کا وارث ہم اپنے بندوں میں سے اُس کو بنائیں گے جو پرہیزگار رہا ہے"},{"SurahNumber":19,"VerseNumber":64,"Text":"اے محمدؐ، ہم تمہارے رب کے حکم کے بغیر نہیں اُترا کرتے جو کچھ ہمارے آگے ہے اور جو کچھ پیچھے ہے اور جو کچھ اس کے درمیان ہے ہر چیز کا مالک وہی ہے اور تمہارا رب بھولنے والا نہیں ہے"},{"SurahNumber":19,"VerseNumber":65,"Text":"وہ رب ہے آسمانوں کا اور زمین کا اور اُن ساری چیزوں کا جو آسمان و زمین کے درمیان ہیں پس تم اُس کے بندگی کرو اور اُسی کی بندگی پر ثابت قدم رہو کیا ہے کوئی ہستی تمہارے علم میں اس کی ہم پایہ؟"},{"SurahNumber":19,"VerseNumber":66,"Text":"انسان کہتا ہے کیا واقعی جب میں مر چکوں گا تو پھر زندہ کر کے نکال لایا جاؤں گا؟"},{"SurahNumber":19,"VerseNumber":67,"Text":"کیا انسان کو یاد نہیں آتا کہ ہم پہلے اس کو پیدا کر چکے ہیں جبکہ وہ کچھ بھی نہ تھا؟"},{"SurahNumber":19,"VerseNumber":68,"Text":"تیرے رب کی قسم، ہم ضرور ان سب کو اور ان کے ساتھ شیاطین کو بھی گھیر لائیں گے، پھر جہنم کے گرد لا کر انہیں گھٹنوں کے بل گرا دیں گے"},{"SurahNumber":19,"VerseNumber":69,"Text":"پھر ہر گروہ میں سے ہر اُس شخص کو چھانٹ لیں گے جو رحمان کے مقابلے میں زیادہ سرکش بنا ہُوا تھا"},{"SurahNumber":19,"VerseNumber":70,"Text":"پھر یہ ہم جانتے ہیں کہ ان میں سے کون سب سے بڑھ کر جہنم میں جھونکے جانے کا مستحق ہے"},{"SurahNumber":19,"VerseNumber":71,"Text":"تم میں سے کوئی ایسا نہیں ہے جو جہنم پر وارد نہ ہو، یہ تو ایک طے شدہ بات ہے جسے پُورا کرنا تیرے رب کا ذمہ ہے"},{"SurahNumber":19,"VerseNumber":72,"Text":"پھر ہم اُن لوگوں کو بچا لیں گے جو (دنیا میں) متقی تھے اور ظالموں کو اُسی میں گرا ہُوا چھوڑ دیں گے"},{"SurahNumber":19,"VerseNumber":73,"Text":"اِن لوگوں کو جب ہماری کھُلی کھُلی آیات سنائی جاتی ہیں تو انکار کرنے والے ایمان لانے والوں سے کہتے ہیں \"بتاؤ ہم دونوں گروہوں میں سے کون بہتر حالت میں ہے اور کس کی مجلسیں زیادہ شاندار ہیں؟"},{"SurahNumber":19,"VerseNumber":74,"Text":"حالانکہ ان سے پہلے ہم کتنی ہی ایسی قوموں کو ہلاک کر چکے ہیں جو اِن سے زیادہ سر و سامان رکھتی تھیں اور ظاہری شان و شوکت میں اِن سے بڑھی ہوئی تھیں"},{"SurahNumber":19,"VerseNumber":75,"Text":"اِن سے کہو، جو شخص گمراہی میں مُبتلا ہوتا ہے اُسے رحمان ڈھیل دیا کرتا ہے یہاں تک کہ جب ایسے لوگ وہ چیز دیکھ لیتے ہیں جس کا اُن سے وعدہ کیا گیا ہے خواہ وہ عذاب الٰہی ہو یا قیامت کی گھڑی تب انہیں معلوم ہو جاتا ہے کہ کس کا حال خراب ہے اور کس کا جتھا کمزور"},{"SurahNumber":19,"VerseNumber":76,"Text":"اس کے برعکس جو لوگ راہِ راست اختیار کرتے ہیں اللہ ان کو راست روی میں ترقی عطا فرماتا ہے اور باقی رہ جانے والی نیکیاں ہی تیرے رب کے نزدیک جزا اور انجام کے اعتبار سے بہتر ہیں"},{"SurahNumber":19,"VerseNumber":77,"Text":"پھر تو نے دیکھا اُس شخص کو جو ہماری آیات کو ماننے سے انکار کرتا ہے اور کہتا ہے کہ میں تو مال اور اولاد سے نوازا ہی جاتا رہوں گا؟"},{"SurahNumber":19,"VerseNumber":78,"Text":"کیا اسے غیب کا پتہ چل گیا ہے یا اس نے رحمان سے کوئی عہد لے رکھا ہے؟"},{"SurahNumber":19,"VerseNumber":79,"Text":"ہرگز نہیں، جو کچھ یہ بکتا ہے اسے ہم لکھ لیں گے اور اس کے لیے سزا میں اور زیادہ اضافہ کریں گے"},{"SurahNumber":19,"VerseNumber":80,"Text":"جس سر و سامان اور لاؤ لشکر کا یہ ذکر کر رہا ہے وہ سب ہمارے پاس رہ جائے گا اور یہ اکیلا ہمارے سامنے حاضر ہوگا"},{"SurahNumber":19,"VerseNumber":81,"Text":"اِن لوگوں نے اللہ کو چھوڑ کر اپنے کچھ خدا بنا رکھے ہیں تاکہ وہ اِن کے پشتیبان ہوں"},{"SurahNumber":19,"VerseNumber":82,"Text":"کوئی پشتیبان نہ ہوگا وہ سب ان کی عبادت کا انکار کریں گے اور الٹے اِن کے مخالف بن جائیں گے"},{"SurahNumber":19,"VerseNumber":83,"Text":"کیا تم دیکھتے نہیں ہو کہ ہم نے اِن منکرین حق پر شیاطین چھوڑ رکھے ہیں جو اِنہیں خُوب خُوب (مخالفتِ حق پر) اکسا رہے ہیں؟"},{"SurahNumber":19,"VerseNumber":84,"Text":"اچھا، تو اب اِن پر نزول عذاب کے لیے بیتاب نہ ہو ہم اِن کے دن گن رہے ہیں"},{"SurahNumber":19,"VerseNumber":85,"Text":"وہ دن آنے والا ہے جب متقی لوگوں کو ہم مہمانوں کی طرح رحمان کے حضور پیش کریں گے"},{"SurahNumber":19,"VerseNumber":86,"Text":"اور مجرموں کو پیاسے جانوروں کی طرح جہنم کی طرف ہانک لے جائیں گے"},{"SurahNumber":19,"VerseNumber":87,"Text":"اُس وقت لوگ کوئی سفارش لانے پر قادر نہ ہوں گے بجز اُس کے جس نے رحمان کے حضور سے پروانہ حاصل کر لیا ہو"},{"SurahNumber":19,"VerseNumber":88,"Text":"وہ کہتے ہیں کہ رحمان نے کسی کو بیٹا بنایا ہے"},{"SurahNumber":19,"VerseNumber":89,"Text":"سخت بیہودہ بات ہے جوتم لوگ گھڑ لائے ہو"},{"SurahNumber":19,"VerseNumber":90,"Text":"قریب ہے کہ آسمان پھٹ پڑیں، زمین شق ہو جائے اور پہاڑ گر جائیں"},{"SurahNumber":19,"VerseNumber":91,"Text":"اس بات پر کہ لوگوں نے رحمان کے لیے اولاد ہونے کا دعویٰ کیا"},{"SurahNumber":19,"VerseNumber":92,"Text":"رحمان کی یہ شان نہیں ہے کہ وہ کسی کو بیٹا بنائے"},{"SurahNumber":19,"VerseNumber":93,"Text":"زمین اور آسمان کے اندر جو بھی ہیں سب اس کے حضور بندوں کی حیثیت سے پیش ہونے والے ہیں"},{"SurahNumber":19,"VerseNumber":94,"Text":"سب پر وہ محیط ہے اور اس نے اُن کو شمار کر رکھا ہے"},{"SurahNumber":19,"VerseNumber":95,"Text":"سب قیامت کے روز فرداً فرداً اس کے سامنے حاضر ہوں گے"},{"SurahNumber":19,"VerseNumber":96,"Text":"یقیناً جو لوگ ایمان لے آئے ہیں اور عمل صالح کر رہے ہیں عنقریب رحمان اُن کے لیے دلوں میں محبت پیدا کر دے گا"},{"SurahNumber":19,"VerseNumber":97,"Text":"پس اے محمدؐ، اِس کلام کو ہم نے آسان کر کے تمہاری زبان میں اسی لیے نازل کیا ہے کہ تم پرہیز گاروں کو خوشخبری دے دو اور ہٹ دھرم لوگوں کو ڈرا دو"},{"SurahNumber":19,"VerseNumber":98,"Text":"ان سے پہلے ہم کتنی ہی قوموں کو ہلاک کر چکے ہیں، پھر آج کہیں تم ان کا نشان پاتے ہو یا اُن کی بھنک بھی کہیں سنائی دیتی ہے؟"}]}