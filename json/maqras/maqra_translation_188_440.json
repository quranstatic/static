{"Id":440,"LanguageCodes":["tw","twi"],"Name":"twi-sheikhharounism","Author":"Sheikh Haroun Ismaeel","Language":"Twi","Description":"Twi","Direction":"ltr","Source":"https://quranenc.com/en/browse/asante_harun","Translations":[{"SurahNumber":40,"VerseNumber":21,"Text":"Anaasε wͻ’nntu kwan wͻ asaase no so nhwε sεdeε wͻn a wͻ’dii wͻn anim kan no awieε si wieε? Na wͻn ho yε den kyεn (Quraishfoͻ) yi (wͻ tumi ne ahoͻden ne nkwa tenten mu), wͻ’yεε nsεnkyerεnee (sisii aban tenten) wͻ asaase no so. Nanso Nyankopͻn de wͻn bͻne sͻͻ wͻn mu. Wͻ’annya obiara amma wammͻ wͻn ho ban wͻ Nyankopͻn nsam"},{"SurahNumber":40,"VerseNumber":22,"Text":"(Wͻn asotwee no ase ne sε): Wͻn Asomafoͻ no de nkyerεkyerεmu ne nyinasoͻ pefee no brεε wͻn, nanso wᴐ’poe. Enti Nyankopͻn sͻͻ wͻn mu. Nokorε sε, Ɔne Ɔhoͻdenfoͻ, N’awerԑtᴐ nso ano yε den papaapa"},{"SurahNumber":40,"VerseNumber":23,"Text":"Ampa nso sε: “Yεde Yε’nsεnkyerεnee ne tumi pefee somaa Mose –"},{"SurahNumber":40,"VerseNumber":24,"Text":"Maa no kͻͻ Farao ne Haamaan ne Qaarun (Kora) hͻ. Nanso asεm a wͻ’kaeε nesε: “Nkonyaayini, Nkontomponi “"},{"SurahNumber":40,"VerseNumber":25,"Text":"Ɛberε a ͻde Nokorε no a efri Yεn nkyεn brεε wͻn no wͻ’kaa sε: “Monkunkum wͻn a wͻ’agye adie aka neho no mma mmarima, na moma wͻn mmaa no ntena ase.” Nanso boniayεfoͻ no pͻ a wᴐ’bͻ deε εyε kwa"},{"SurahNumber":40,"VerseNumber":26,"Text":"Farao kaa sε: “Monyae me ma menkum Mose na ͻnfrε ne Wura no (ma no mεgye no), efrisε mesuro sε anhwε a na w’abεsesa mosom no, anaasε obeyi nsεmmͻne adi wͻ asaase no so“"},{"SurahNumber":40,"VerseNumber":27,"Text":"Mose kaa sε: “Nokorε sε mehwehwε ntwitwagyeε wͻ me Wura Nyankopͻn ne wo Wura Nyankopͻn no hͻ afri onipa biara a ͻyε ahomasoͻ na ͻnnye Akontabuo Da no nnie no ho"},{"SurahNumber":40,"VerseNumber":28,"Text":"Ɔbarima gyidieni bi a ofri Farao nkorͻfoͻ no mu a ͻde ne gyidie no asuma kaa sε: “Mobekum onipa sε waka sε: “Me Wura ne Nyankopͻn nti, na ampa nso sε ͻde nyinasoͻ ne nkyerεkyerεmu pefee fri mo Wura Nyankopͻn hͻ abrε mo?” Sε ͻyԑ nkontomponi a, ne nkontompo no da ͻno ara neso, nasε ͻyε nokwafoͻ nso a, deε ͻrebͻ mo ho kͻkͻ no ho (asotwee) bi bεka mo. Nokorε sε, Onyankopͻn deε Ɔnkyerε obi a ͻyε nsεmͻnedifoͻ, nkontomponi no kwan"},{"SurahNumber":40,"VerseNumber":29,"Text":"Menkorͻfoͻ, εnnε deε ahennie no wͻ mo, mona modi asaase no soͻ. Enti sε Onyankopͻn asotwee no ba yεn so a hwan na ͻbεboa yεn? Farao kaa sε: “Deε mehunu (sε εyε no) na merekyerε mo, na ͻkwan a εtenee no na merekyerε mo"},{"SurahNumber":40,"VerseNumber":30,"Text":"Nea w’agye adie no kaa sε: “Menkorͻfoͻ, nokorε sε, mesuro mamo sε, (asotwee a εtoo) mmusua kuo no bi saa da no sεso (bεto mo) –"},{"SurahNumber":40,"VerseNumber":31,"Text":"Tesε deε εtoo Noa nkorͻfoͻ no ne Aad, ne Samuud, ne wͻn a wͻ’baa wͻ wͻn akyi no. Onyankopͻn deε Ɔmpε bͻne mma Nenkoa"},{"SurahNumber":40,"VerseNumber":32,"Text":"Enti menkorͻfoͻ, medeε mesuro Afrεfrε (ne osuu) Da no mamo"},{"SurahNumber":40,"VerseNumber":33,"Text":"Ɛda no a mobεdane moakyi adwanee no, monnya ͻgyefoͻ wͻ Nyankopͻn anim. Na obi a Onyankopͻn ayera no no, onnya kwankyerεfoͻ"},{"SurahNumber":40,"VerseNumber":34,"Text":"Ampa sε, Yosef dii kan de nyinasoͻ ne nkyerεkyerεmu pefee no brεε mo, na moadwen ansi mo pi da wͻ deε ͻde brεε mo no ho kͻpem sε owuiε; mokaa sε: ‘’Onyankopͻn nnsoma ͻsomafoͻ biara bio wͻ n’akyi’’. Saa ara na Nyankopͻn ma obia ͻyε nsεmmͻneni na n’adwen nnsi no pi (wͻ Onyankopͻn asεm ho no) yera"},{"SurahNumber":40,"VerseNumber":35,"Text":"Wͻn a wͻ’gye Nyankopͻn nsεnkyerεnee no ho akyinnyeε wͻ berε a wͻ’nni nyinasoͻ bi a yεde ama wͻn no, εyε abufusεm kεse wͻ Nyankopͻn ne wͻn a wͻ’agye adie no hͻ. Saa ara na Nyankopͻn tua obia ͻyε ahomasoͻ tu neho no akoma ano"},{"SurahNumber":40,"VerseNumber":36,"Text":"Farao kaa sε: ”Haamaan, si aban tenten mame sεdeε menya akwan"},{"SurahNumber":40,"VerseNumber":37,"Text":"Akwan a εkͻ soro, na menkͻhwε Mose Nyankopͻn no, medeε medwen sε ͻyε ͻtorofo“. Saa ara na yεmaa Farao dwumadi bͻne yεε n’ani so fε na yεsii no kwan (frii ͻkwan pa no ho). Farao adwen bͻne no amfa mfasoͻ biara amma sε ͻsεeε (na εbaa nesoͻ)"},{"SurahNumber":40,"VerseNumber":38,"Text":"Nea wagye adie no kaa sε: “Menkorͻfoͻ, moni m’akyi na mεkyerε mo kwan akͻ kwan tenenee no so"},{"SurahNumber":40,"VerseNumber":39,"Text":"Menkorͻfoͻ, nokorε sε, wiase asetena yi deε εyε anigyesεm bi kwa, na nokorε sε Daakye no ne asetena a εwͻ hͻ daa"},{"SurahNumber":40,"VerseNumber":40,"Text":"Obia obedi dwuma bͻne bi no, nesεso so akatua pεpεεpε na yεde betua no ka; na obi a obedi dwuma pa no nso, sε ͻyε ͻbarima anaasε ͻbaa na ͻyε gyidieni a, saa nkorͻfoͻ no na wͻ’bεkͻ Soro aheman no mu no, yεbεbͻ wͻn akͻnhoma a enni ano"}]}