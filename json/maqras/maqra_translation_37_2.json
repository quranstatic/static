{"Id":2,"LanguageCodes":["ace"],"Name":"ace-tgkhmahjiddinju","Author":"Tgk. H. Mahjiddin Jusuf","Language":"Achinese","Description":"Achinese","Direction":"ltr","Source":"https://www.islamic-invitation.com/","Translations":[{"SurahNumber":4,"VerseNumber":88,"Text":"Pakon di gata dua peureute Bak taseumike keu awak salah Awak munaphek cit ka jikaphe Iman hana le Neubri le Allah Usaha droejih galak keu sisat Pakon napsu that tabri hidayah Napsu tatunyok awak nyang sisat Uleh Hadharat ka Neupeusalah Meunyo di Tuhan ka Neupeusisat Hana le teumpat keu jih Neukeubah"},{"SurahNumber":4,"VerseNumber":89,"Text":"Meunapsu di jih gata takaphe Lagee jih kaphe saban that leupah Teuma bek tacok jih nyan keu wali Gata jitaki han jihijeurah Han jijak di jih bak jalan Tuhan Meunyo jipaleng tadrop jih bagah Tapoh beumate pat nyang tateumee Meunan meuteuntee Neuyue le Allah Bek cok keu wali nyang tulong gata Sabab ka nyata jih nyan that salah"},{"SurahNumber":4,"VerseNumber":90,"Text":"Meulengkan awak nyang jak meulindong Keudeh bak kawom nyang mu ‘ahadah Kawom nyang ka lheuh janji ngon gata ‘Akad seutia dame sileupah Atawa awak nyang jak bak gata Nyang dalam dada jih tan meusalah Han jitem meuprang di jih ngon gata Kawom jih teuma pih han meusiblah Padahai meunyo na kheundak Tuhan Gata ek jiprang bandum jigagah Teuma nyoe di jih jidong diluwa Han jiprang gata jipubuet salah Di jih meudame gata jipadan Nyan hana jalan jih tapeusalah Tuhan han Neubri jih taelanya"},{"SurahNumber":4,"VerseNumber":91,"Text":"Nyang laen teuma saboh kaphilah Di kaphilah nyoe napsu keu aman Teumakot jih nyan keu bandua blah Aman bak gata ngon bak kawom jih Bandua di jih napsu peusiblah Watee jimaba woe jih bak kaphe Seunang that ate jikaphe bagah Awak nyan meu han jidong diluwa Dame ngon gata pih tan jipeugah Han jitheun jaroe jih ateuh gata Nyan musoh gata jih bek takeubah Tadrop ngon tapoh pat nyang tateumee Bandum jih teuntee ek tapeurintah Kamoe bri jih nyan bandum keu gata Ek takuasa jih bek takeubah"},{"SurahNumber":4,"VerseNumber":92,"Text":"Han roe jeut geupoh le ureueng mukmin Mukmin nyang laen meu kon roh salah Meunyo roh salah hana geusaja Nyan peumerdeka saboh raqabah Namiet nyang mukmin tamah ngon sayeum Geuĵakjok rijang le ureueng salah Geujok bak wareh ureueng nyang geupoh Geupeujok ngon jroh bek na meuilah Meulengkan wareh han jitueng bela Ka keuh jikira nyan keu seudeukah Meunyo nyang geupoh nyan kawom musoh Tapi jih karoh iman keu Allah Nyan peumerdeka namiet nyang mukmin Teuma nyang laen jinoe geupeugah Meunyo jih kawom janji seutia Di jih ngon gata na mu ‘ʻahadah Nyan keu warehjih beu tabri sayeum Teuma tamah lom saboh raqabah Namiet nyang mukmin jipeumerdeka Meu han ek peuna gantoe ngon payah Payah puasa nyan keu geulantoe Dua buleun roe han jeut jikeubah Bandua buleun meuturot-turot Meunan jitobat di jih bak Allah Bandum Neuteupue Allah Taʻala Lom bijaksana areh that leupah"},{"SurahNumber":4,"VerseNumber":93,"Text":"Soe nyang jisaja jìpoh gop laen Ureueng meuiman keupada Allah Beunalah keu jih apui jahannam Keukai di sinan beungeh that Allah Muruka Tuhan jih nyan Neulaknat Lom Neubri azeub raya sileupah"},{"SurahNumber":4,"VerseNumber":94,"Text":"Wahe dum ureueng nyang ka meuiman ‘Oh tajak meuprang bak jalan Allah Soe nyang bri saleum sinan keu gata Beu na takira peue nyang jipeugah Bek takheun kon kah ureueng meuiman Napsu keu barang takeumeung rampah Napsu areuta udep lam donya Ka taelanya ureueng tan salah Jeh pat bak Tuhan le that rampasan Gata pih meunan masa nyang sudah Teuma keu gäțła Tuhan bri nikmat Nyang jeut seulamat hana roh salah Sabab nyan beu na takira-kira Tatilek nyata mangat bek salah Peue nyang tapubuet Tuhan Neuteupue Hana meusapeue pih na meuilah"},{"SurahNumber":4,"VerseNumber":95,"Text":"Hana roe saban ureueng duek mantong Ngon ureueng meuprang bak jalan Allah Dum ureueng mukmin nyang hana ‘uzor Hana meusaho deungon kaphilah Kaphilah jihad pane ek saban Harta ngon nyawong geujok keu Allah Tuhan peuleubeh teuma ureuengnyan Nibak nyang laen saboh darajah Jihad ngon harta jihad ngon nyawong Ngon nyang duek mantong han saban tuah Teuma di Tuhan ka Neumeujanji Keu bandum Neubri nyang jroh Neubalah Teuma nyang leubeh keu ureueng jihad Pahla raya that Neubri le Allah"},{"SurahNumber":4,"VerseNumber":96,"Text":"Pangkat pih le that ampon ngon rahmat Ureueng nyan meuhat geunaseh Allah Teuma cit Tuhan Maha Pengampon Laen nibak nyan geumaseh leupah"},{"SurahNumber":4,"VerseNumber":97,"Text":"Malaikat troh bak ureueng lalem Teuma geutanyong pakon dum di kah Jijaweub kamoe ureueng leumoh that Hana le kuat di bumoe that Teuma lom geukheun le malaikat Bumoe Hadharat kon that-that luah Pakon han kajak barangho laen Sabab di Tuhan Neuyue hijeurah Teumpat awak nyan teuma jahannam Jeuheut that sinan teumpat geukeubah"},{"SurahNumber":4,"VerseNumber":98,"Text":"Meulengkan ureueng nyang keubit leumoh Seupot got beungoh hana ek hilah Agam ngon inong got pih aneuk miet Cit laʻeh keubit jalan tan leumah"},{"SurahNumber":4,"VerseNumber":99,"Text":"Teuma ureueng nyan pulang bak Tuhan Mudah-mudahan Tuhan Peumeu‘ah Maha Peumeuʻah cit sidroe Tuhan Maha pengampon cit sidroe Allah"}]}