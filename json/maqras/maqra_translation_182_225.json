{"Id":225,"LanguageCodes":["rw","kin"],"Name":"kin-rwandamuslimsas","Author":"Rwanda Muslims Association Team","Language":"Kinyarwanda","Description":"Kinyarwanda","Direction":"ltr","Source":"https://quranenc.com/en/browse/kinyarwanda_assoc","Translations":[{"SurahNumber":38,"VerseNumber":21,"Text":"Ese (yewe Muhamadi) inkuru y’abari bashyamiranye yaba yarakugezeho, ubwo buriraga bagasanga (Dawudi) aho yasengeraga (Mih’rab)"},{"SurahNumber":38,"VerseNumber":22,"Text":"Ubwo binjiraga kwa Dawudi maze akabikanga, bakavuga bati “Wigira ubwoba! Twembi twashyamiranye; umwe muri twe yahuguje undi. Bityo dukiranure mu kuri kandi ntubogame, ndetse unatuyobore inzira igororotse.”"},{"SurahNumber":38,"VerseNumber":23,"Text":"Mu by’ukuri uyu muvandimwe wanjye afite intama mirongo cyenda n’icyenda, mu gihe njye mfite intama imwe (gusa), ariko yavuze ati “Na yo yindagize!” (Nyamara njye simbishaka), none yandushije ijwi"},{"SurahNumber":38,"VerseNumber":24,"Text":"(Dawudi atabanje kumva undi) aravuga ati “Rwose yaguhuguje kuba yagusabye intama yawe ngo ayongere mu ze. Kandi mu by’ukuri abenshi mu bafatanyije imitungo barahuguzanya, uretse ba bandi bemeye bakanakora ibikorwa byiza; kandi ni bo bake.” Nuko Dawudi amenya ko twamugerageje asaba imbabazi Nyagasani we, yitura hasi yubamye, anicuza (kuri Allah)"},{"SurahNumber":38,"VerseNumber":25,"Text":"Nuko ibyo turabimubabarira. Kandi mu by’ukuri ari hafi yacu ndetse azagira igarukiro ryiza (Ijuru)"},{"SurahNumber":38,"VerseNumber":26,"Text":"Yewe Dawudi! Mu by’ukuri twakugize umusigire ku isi, bityo jya ukiranura abantu mu kuri kandi ntuzagendere ku marangamutima, kugira ngo atazavaho akuyobya inzira ya Allah. Mu by’ukuri abazayoba inzira ya Allah bazahanishwa ibihano bikaze, kubera kwibagirwa umunsi w’ibarura"},{"SurahNumber":38,"VerseNumber":27,"Text":"Ntitwanaremye ikirere n’isi ndetse n’ibiri hagati yabyo nta mpamvu. Uko ni ko abahakanye bibwira. Bityo, ibihano bikaze by’umuriro bizaba ku bahakanyi"},{"SurahNumber":38,"VerseNumber":28,"Text":"Ese abemeye bakanakora ibikorwa byiza twabafata kimwe n’abangizi ku isi? Cyangwa se twafata kimwe abagandukira Allah n’inkozi z’ibibi"},{"SurahNumber":38,"VerseNumber":29,"Text":"Iki ni igitabo cyuje imigisha twaguhishuriye (yewe Muhamadi), kugira ngo (abantu) batekereze ku mirongo yacyo ndetse no kugira ngo abanyabwenge bibuke"},{"SurahNumber":38,"VerseNumber":30,"Text":"Kandi Dawudi twamuhaye Sulayimani nk’impano. Yari umugaragu mwiza. Mu by’ukuri yicuzaga kuri Allah cyane"},{"SurahNumber":38,"VerseNumber":31,"Text":"(Ibuka) ubwo nimugoroba yamurikirwaga amafarasi y’ubwoko bwiza kandi yiruka cyane"},{"SurahNumber":38,"VerseNumber":32,"Text":"Nuko akavuga ati “Nakunze imitungo y’isi kugeza ubwo nibagirwa Nyagasani wanjye, izuba ririnda rirenga!”"},{"SurahNumber":38,"VerseNumber":33,"Text":"“Ngaho nimuzingarurire!” Maze atangira kuzagaza ku maguru no ku majosi"},{"SurahNumber":38,"VerseNumber":34,"Text":"Kandi rwose twagerageje Sulayimani tujugunya ikibiri ku ntebe ye y’ubwami, (bimutera gusa nk’utakaje ubwami bwe, abona ko yageragejwe) nyuma yicuza ku Mana"},{"SurahNumber":38,"VerseNumber":35,"Text":"Aravuga ati “Nyagasani wanjye! Mbabarira, unangabire ubwami butazigera buhabwa n’umwe nyuma yanjye. Mu by’ukuri ni wowe ugaba bihebuje.”"},{"SurahNumber":38,"VerseNumber":36,"Text":"Nuko dutegeka umuyaga kumwumvira, ugahuha ku itegeko rye buke buke (akawerekeza) aho ashaka (kujya hose)"},{"SurahNumber":38,"VerseNumber":37,"Text":"Ndetse n’amajini y’amoko yose; ayubaka n’ayibira mu mazi (twayategetse kumwumvira)"},{"SurahNumber":38,"VerseNumber":38,"Text":"Naho andi (yamwigomekagaho yayahambiraga) ku minyururu"},{"SurahNumber":38,"VerseNumber":39,"Text":"(Allah abwira Sulayimani ati) “Ibi ni impano yacu; bityo ha (uwo ushatse) cyangwa wime (uwo ushatse), nta cyo uzabazwa"},{"SurahNumber":38,"VerseNumber":40,"Text":"Kandi mu by’ukuri yari hafi yacu ndetse azagira igarukiro ryiza (Ijuru)"},{"SurahNumber":38,"VerseNumber":41,"Text":"Unibuke ubwo umugaragu wacu Ayubu yatakambiraga Nyagasani we agira ati “Mu by’ukuri Shitani yanteje ibyago n’ububabare.”"},{"SurahNumber":38,"VerseNumber":42,"Text":"(Allah aramubwira ati) “Kubita ikirenge cyawe hasi; ayo mazi akonje (avuyemo) ni ayo kwiyuhagira no kunywa.”"},{"SurahNumber":38,"VerseNumber":43,"Text":"Nuko ku bw’impuhwe ziduturutseho, tumugarurira umuryango we uri kumwe n’abandi nka wo, kugira ngo bibe urwibutso ku banyabwenge"},{"SurahNumber":38,"VerseNumber":44,"Text":"Unafate umuba w’udushari mu kuboko kwawe maze uwukubitishe (umugore wawe), kugira ngo udatatira indahiro. Mu by’ukuri twasanze (Ayubu) ari umuntu wihangana. Mbega ukuntu yari umugaragu mwiza! Kandi rwose yicuzaga kenshi (kuri Allah)"},{"SurahNumber":38,"VerseNumber":45,"Text":"Kandi wibuke (yewe Muhamadi) abagaragu bacu; Ibrahimu, Isihaka na Yakubu; bari abanyamurava (mu kutugaragira) bakanagira ubushishozi (mu idini)"},{"SurahNumber":38,"VerseNumber":46,"Text":"Mu by’ukuri twarabatoranyije tubaha umwihariko wo kwibuka imperuka"},{"SurahNumber":38,"VerseNumber":47,"Text":"Kandi rwose imbere yacu bari mu ntoranywa, mu beza kurusha abandi"},{"SurahNumber":38,"VerseNumber":48,"Text":"Unibuke Isimayili, Aliyasa na Dhul’kifli; bose bari mu beza kurusha abandi"},{"SurahNumber":38,"VerseNumber":49,"Text":"Iyi (Qur’an) ni urwibutso. Kandi mu by’ukuri abagandukira (Allah) bazagira igarukiro ryiza"},{"SurahNumber":38,"VerseNumber":50,"Text":"Ijuru rihoraho, bazafungurirwa imiryango yaryo"},{"SurahNumber":38,"VerseNumber":51,"Text":"Aho bazaba begamye, batumiza imbuto nyinshi n’ibinyobwa"}]}