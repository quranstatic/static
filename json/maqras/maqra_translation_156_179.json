{"Id":179,"LanguageCodes":["ff","ful"],"Name":"ful-rowadtranslatio","Author":"Rowad Translation Center And Islamhouse","Language":"Fulah","Description":"Fulah","Direction":"ltr","Source":"https://quranenc.com/en/browse/fulani_rwwad","Translations":[{"SurahNumber":28,"VerseNumber":29,"Text":"Nde Muusaa timminnoo happu ngun, o yahdi e ɓeydnuure makko, o haynii yiite ka senngo (fello) Tuuri, o maaki ɓeunguure makko nden: \"Wonee ɗoo, min mi haynike yiite. Belajo'o mi addana on e magge kumpital maa te'annde(docotal) yiite ngen, belajo'o iwloron"},{"SurahNumber":28,"VerseNumber":30,"Text":"Nde o hewtunoo nge, o noddiraa ka fonngo ñaamo aynde, ka tummbere barkinaande, ka (takko) lekki, wonnde: \"Ko an yo Muusaa! Ko Min woni Alla, Jeyɗo winndere nden"},{"SurahNumber":28,"VerseNumber":31,"Text":"Kadi: \"Bugo tuggordu maa ndun\"; nde o tinunoo hindu dillira wa mboddi,o huccitiri dogudu, o yeƴƴitaaki. [O noddaa]: \"Ko an yo Muusaa! Artu, wata a hulu; ko a jeyaaɗo e hooliiɓe ɓen"},{"SurahNumber":28,"VerseNumber":32,"Text":"Naadu juungo maa ngon ka jayba maa, ngo yaltay ranewo, ko aldaa e ñawu. Bakaa e maaɗa, juuɗe maa ɗen, fii kulol ngol. Ɗin ko hujjaaji ɗiɗi, immorde ka Joomi maa, haa e Fir'awna e dental mun, pellet, ɓen laatike yimɓe faasiqiiɓe"},{"SurahNumber":28,"VerseNumber":33,"Text":"O maaki: \"Joomi am, mi ittiino wonkii e maɓɓe, miɗo huli nde ɓe warata lam"},{"SurahNumber":28,"VerseNumber":34,"Text":"Ko musiɗɗo am on Haaruuna, ɓuri lam laaɓude ɗemngal. Immindin-mo e am, ko wallitoo lam, goonginan-mi; miɗo huli nde ɓe fennata lam"},{"SurahNumber":28,"VerseNumber":35,"Text":"[Alla] daali: \"Men semmbiniray tere maa ɗen, musiɗɗo maa on, Men waɗana on hujja (e cemmbe); ɓe hewtirtaa on ɗiɗo, sabu Aayeeje Amen ɗe [Men nuli e] mo'on, e ɓen jokkuɓe on fooluɓe"},{"SurahNumber":28,"VerseNumber":36,"Text":"Nde Muusaa ardunoo e maɓɓe Aayeeje Amen ɗen ɓannguɗe, ɓe wi'i: \"Ɗum wonaali, si wanaa mbilewu fefindaangu. Men naniraali ɗum baabiraaɓe amen adinooɓe ɓen"},{"SurahNumber":28,"VerseNumber":37,"Text":"Muusaa maaki: \"Ko Joomi am ɓuri anndude on arduɗo e peewal, immorde ka Makko, e on mo battane moƴƴe woodani ka laakara. Pellet, O malnataa tooñooɓe ɓen"},{"SurahNumber":28,"VerseNumber":38,"Text":"Fir'awna wi'i: \"Ko onon dental, mi anndanaa on reweteeɗo, si wanaa min. Ko an yo Haamaana, huɓɓinanam [yiite] e loopal ngal, mahiranaa lam huɓeere toowunde, no gasa ka mi ƴellitoo e Reweteeɗo Muusaa On; tawde miɗo sikki mo e fenooɓe ɓen"},{"SurahNumber":28,"VerseNumber":39,"Text":"O townitii ka leydi, kanko e koneeli makko ɗin, ko aldaa e goonga. Ɓe sikki wonde ɓe ruttitetaako ka Amen"},{"SurahNumber":28,"VerseNumber":40,"Text":"Men nanngi mo, kanko e koneeli makko ɗin, Men bugii ɓe ka maayo. Tasko, ko honno battane tooñuɓe ɓen wa'unoo"},{"SurahNumber":28,"VerseNumber":41,"Text":"Men waɗi ɓe ardiiɓe, noddoo ɓe e Yiite. Ñalnde Darngal, ɓe walletaake"},{"SurahNumber":28,"VerseNumber":42,"Text":"Men jokkintiniri ɓe ka aduna ɗoo, kuddi. Ñalnde Darngal, ko ɓe jeyaaɓe e woɗɗintinoyteeɓe [e yurmeende Alla]"},{"SurahNumber":28,"VerseNumber":43,"Text":"Gomɗii Men okkii Muusaa Deftere nden, ɓaawo nde Men halkunoo gire arane ɗen, ko nde ndayginorde yimɓe ɓen, e peewal e yurmeende. Belajo'o, ɓe waajitoray"},{"SurahNumber":28,"VerseNumber":44,"Text":"A tawanooka ka senngo hiirnaange, fewndo Men wahyinnoo e Muusaa yamiroore nden, a jeyanooka kadi e seediiɓe ɓen"},{"SurahNumber":28,"VerseNumber":45,"Text":"Kono Menen woni taguɓe gire, duuɓi maɓɓe juuti. A hoɗaano kadi e yimɓe Madyana ɓen, hiɗa janngana ɓe Aayeeje Amen; ko Menen woni nulɓe"},{"SurahNumber":28,"VerseNumber":46,"Text":"A tawanooka ka senngo Fello Tuuri, fewndo Men noddunoo; ko yurmeende immorde ka Joomi maa [woni ko Men nulir-maa], fii no jertiniraa yimɓe, ɓe reentinoowo araali e maɓɓe, ado maaɗa, belajo'o, ɓe waajitoto"},{"SurahNumber":28,"VerseNumber":47,"Text":"Si wanaano fii yo lepte yanir e maɓɓe, sabu ko juuɗe maɓɓe ardini, ɓe wi'ayno: \"Joomi amen, ko haɗno imminaa Nulaaɗo e amen? Men jokka nun Aayeeje Maa ɗen, men jeyee e gomɗimɓe ɓen"},{"SurahNumber":28,"VerseNumber":48,"Text":"Nde o addirannooɓe goonga kan, immorde ka Amen, ɓe wi'i: \"Ko haɗno o okkee yeru ko Muusaa okkanoo kon?\" Kere ɓe yeddaano ko Muusaa okkanoo kon ko adii? Ɓe wi'i: \"Ko mbileeji ɗiɗi, ɗi no wallindira!\" Ɓe wi'i kadi: \"Ko men yedduɓe fow e mun"},{"SurahNumber":28,"VerseNumber":49,"Text":"Maaku: \"Addee Deftere immorde ka Alla, hara hinde ɓuri ɗee ɗiɗi feewude, mi jokkaynde, si on laatike goongunɓe"},{"SurahNumber":28,"VerseNumber":50,"Text":"Si ɓe jaabaaki ma, anndu ko mbeleeɗe maɓɓe ɓe jokkata. Ko hommbo ɓuri majjude ɓuri on jokkirɗo mbeleeɗe mun, ko aldaa e peewal immorde ka Alla? Pellet, Alla fewnataa yimɓe tooñooɓe ɓen"}]}