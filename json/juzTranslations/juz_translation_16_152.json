{"Id":152,"LanguageCodes":["fa","fas"],"Name":"fas-bahaoddinkhorra","Author":"Baha Oddin Khorramshahi","Language":"Persian","Description":"Persian","Direction":"rtl","Source":"http://tanzil.net","Translations":[{"SurahNumber":18,"VerseNumber":75,"Text":"[خضر] گفت مگر نگفتمت که تو همپای من صبر نتوانی کرد؟"},{"SurahNumber":18,"VerseNumber":76,"Text":"گفت اگر بعد از این از تو درباره چیزی پرس و جو کردم با من همراهی مکن، که دیگر [در ترکم‌] معذور خواهی بود"},{"SurahNumber":18,"VerseNumber":77,"Text":"باز رهسپار شدند تا آنکه به اهل شهری رسیدند و از مردمش خوراکی خواستند، آنان از مهمان کردنشان، ابا کردند، سپس دیواری را دیدند که می‌خواست فرو ریزد [خضر] آن را برپا داشت [موسی‌] گفت اگر می‌خواستی برای این کار از آنان مزدی می‌گرفتی‌"},{"SurahNumber":18,"VerseNumber":78,"Text":"[خضر] گفت اینجا دیگر [هنگام‌] جدایی من و توست، هم‌اکنون تو را از معنای آنچه بر آن صبر نتوانستی کرد، آگاه می‌سازم‌"},{"SurahNumber":18,"VerseNumber":79,"Text":"اما کشتی متعلق به بینوایانی بود که خود [یا برای آنان‌] در دریا کار می‌کردند، پس خواستم آن را عیب‌ناک کنم، و پادشاهی در پیشاروی آنان بود که هر کشتی [سالمی‌] را به زور می‌گرفت‌"},{"SurahNumber":18,"VerseNumber":80,"Text":"و اما آن جوان، پدر و مادرش مؤمن بودند و ما بیمناک شدیم که مبادا کفر و طغیانی بر آنان تحمیل کند"},{"SurahNumber":18,"VerseNumber":81,"Text":"و خواستیم که پروردگارشان به جای او برای ایشان فرزندی پاکنهادتر و مهربان‌تر جانشین گرداند"},{"SurahNumber":18,"VerseNumber":82,"Text":"و اما دیوار متعلق به دو جوان یتیم در آن شهر بود و زیر آن گنجی از آن ایشان بود و پدرشان مردی صالح بود، و پروردگارت خواست که آنان به کمال بلوغشان برسند و آنگاه گنجشان را [از آنجا] بیرون آوردند، که رحمتی از پروردگارت [در حق آنان‌] بود، و من آن کار را از پیش خود نکردم، این معنای چیزی است که نتوانستی بر آن صبر کنی‌"},{"SurahNumber":18,"VerseNumber":83,"Text":"و از تو درباره ذوالقرنین می‌پرسند، بگو هم‌اکنون یادی از او برای شما می‌خوانم‌"},{"SurahNumber":18,"VerseNumber":84,"Text":"ما به او در روی زمین تمکن داده بودیم و سررشته هر کاری را به او بخشیده بودیم‌"},{"SurahNumber":18,"VerseNumber":85,"Text":"و او سررشته [کار خود] را دنبال گرفت‌"},{"SurahNumber":18,"VerseNumber":86,"Text":"تا آنکه به سرزمین مغرب [خورشید] رسید و چنین یافت که در چشمه‌ای گل‌آلود [و گرم‌] غروب می‌کند و در نزدیکی آن قومی را یافت گفتیم ای ذوالقرنین [اختیار با توست‌] یا آنان را عذاب می‌کنی، یا با آنان نیکی می‌کنی‌"},{"SurahNumber":18,"VerseNumber":87,"Text":"گفت هرکس شرک ورزد، زودا که عذابش کنیم، سپس به سوی پروردگارش باز برده می‌شود، و او به عذابی سخت معذبش می‌دارد"},{"SurahNumber":18,"VerseNumber":88,"Text":"و اما هرکس ایمان آورد و نیکوکاری کند، او را پاداش نیکو باشد و کار را بر او آسان می‌گیریم‌"},{"SurahNumber":18,"VerseNumber":89,"Text":"آنگاه سررشته [کار خود] را دنبال گرفت‌"},{"SurahNumber":18,"VerseNumber":90,"Text":"تا آنکه به سرزمین مشرق [خورشید] رسید و آن را چنین یافت که بر مردمانی که در برابر [تابش‌] آن پوششی برایشان نگذاشته بودیم، می‌تافت‌"},{"SurahNumber":18,"VerseNumber":91,"Text":"بدین‌سان از کار و بار او آگاهی داشتیم‌"},{"SurahNumber":18,"VerseNumber":92,"Text":"آنگاه سررشته [کار خود] را دنبال گرفت‌"},{"SurahNumber":18,"VerseNumber":93,"Text":"تا به فاصله میان دو کوه سدآسا رسید و در پیش آن مردمانی را یافت که زبانی نمی‌فهمیدند"},{"SurahNumber":18,"VerseNumber":94,"Text":"گفتند ای ذوالقرنین قوم یاجوج و ماجوج در این سرزمین فتنه و فساد برپا می‌کنند، آیا [می‌خواهی‌] خراجی به تو بپردازیم که بین ما و آنان سدی بسازی؟"},{"SurahNumber":18,"VerseNumber":95,"Text":"گفت تمکنی که پروردگارم به من داده است بهتر [از خراج شما] است، ولی مرا به نیرو[ی انسانی‌] یاری دهید که بین شما و ایشان حایلی بسازم‌"},{"SurahNumber":18,"VerseNumber":96,"Text":"[آنگاه که شالوده را ریختند گفت] برایم پاره‌های آهن بیاورید [و برهم بینبارید] تا آنکه بین دو کوه را انباشت و همسطح ساخت گفت [در کوره‌های آتش‌] بدمید [و دمیدند] تا آنکه آن [آهن‌] را [گداخته و] آتش گونه ساخت گفت اینک برایم روی گداخته بیاورید تا بر آن بریزم‌"},{"SurahNumber":18,"VerseNumber":97,"Text":"[سد سکندری ساخته شد و یاجوج و ماجوج‌] نتوانستند بر آن دست یابند و نتوانستند در آن رخنه کنند"},{"SurahNumber":18,"VerseNumber":98,"Text":"گفت این رحمتی از سوی پروردگار من است چون وعده پروردگارم [قیامت‌] فرارسد، آن را پخش و پریشان کند و وعده پروردگار من حق است‌"},{"SurahNumber":18,"VerseNumber":99,"Text":"و آن روز آنان را رها کنیم که در هم و برهم شوند، [و آنگاه‌] در صور دمیده شود و آنان را چنانکه باید گرد آوریم‌"},{"SurahNumber":18,"VerseNumber":100,"Text":"و در آن روز جهنم را بر کافران چنانکه باید و شاید بنمایانیم‌"},{"SurahNumber":18,"VerseNumber":101,"Text":"همان کسانی که دیدگانشان در پرده [غفلت‌] از آیات من بود، و نمی‌توانستند [حق را] بشنوند"},{"SurahNumber":18,"VerseNumber":102,"Text":"آیا کافران پنداشته‌اند که بندگان مرا [به ناحق‌] به جای من به دوستی بگیرند، [باید بدانند که‌] ما جهنم را چون منزلگاهی برای کافران آماده کرده‌ایم‌"},{"SurahNumber":18,"VerseNumber":103,"Text":"بگو آیا از زیانکارترین انسانها آگاهتان کنیم؟"},{"SurahNumber":18,"VerseNumber":104,"Text":"کسانی‌[اند] که کوشش آنان در راه زندگانی دنیا، نقش بر آب شده است و ایشان چنین می‌انگارند که نیکو کردارند"},{"SurahNumber":18,"VerseNumber":105,"Text":"اینان کسانی هستند که آیات پروردگارشان و لقای او را انکار کرده‌اند، و اعمالشان تباه شده، لذا روز قیامت وزنی برای آنان قائل نیستیم‌"},{"SurahNumber":18,"VerseNumber":106,"Text":"این چنین است که به خاطر کفری که ورزیده‌اند و آیات و پیامبران مرا به ریشخند گرفته‌اند، جزای آنان جهنم است‌"},{"SurahNumber":18,"VerseNumber":107,"Text":"بی‌گمان منزلگاه کسانی که ایمان آورده‌اند و کارهای شایسته کرده‌اند، باغهای فردوس است‌"},{"SurahNumber":18,"VerseNumber":108,"Text":"که جاودانه در آنند [و] از آنجا گرایش به هیچ جا ندارند"},{"SurahNumber":18,"VerseNumber":109,"Text":"بگو اگر دریا برای [نوشتن‌] کلمات پروردگارم مرکب باشد، بی‌شک آن دریا، پیش از به پایان رسیدن کلمات پروردگارم، به پایان می‌رسد، ولو آنکه مددی همانند آن به میان آوریم‌"},{"SurahNumber":18,"VerseNumber":110,"Text":"بگو من بشری همانند شما هستم، با این تفاوت که به من وحی می‌شود که خدای شما خدای یگانه است، حال هر آن کس که امید در لقای پروردگارش بسته است، کار نیکو پیشه کند و در پرستش پروردگارش کسی را شریک نیاورد"},{"SurahNumber":19,"VerseNumber":1,"Text":"کهیعص‌"},{"SurahNumber":19,"VerseNumber":2,"Text":"[کاف ها یا عین صاد] این بیان رحمت پروردگارت در حق بنده‌اش زکریاست‌"},{"SurahNumber":19,"VerseNumber":3,"Text":"چنین بود که به ندایی خاموش پروردگارش را به دعا خواند"},{"SurahNumber":19,"VerseNumber":4,"Text":"گفت پروردگارا استخوانم سستی گرفته و برف پیری بر سرم نشسته است، و پروردگارا هرگز در دعای تو سخت دل نبوده‌ام‌"},{"SurahNumber":19,"VerseNumber":5,"Text":"و من پس از خویش از وارثان بیمناکم، و همسرم نازا است، پس از پیشگاه خود به من وارثی عطا فرما"},{"SurahNumber":19,"VerseNumber":6,"Text":"تا هم وارث من باشد و هم وارث آل یعقوب، و پروردگارا او را مقبول بگردان‌"},{"SurahNumber":19,"VerseNumber":7,"Text":"[فرمود] ای زکریا ما تو را به پسری که نامش یحیی است و تاکنون همنامی برایش قرار نداده‌ایم، مژده می‌دهیم‌"},{"SurahNumber":19,"VerseNumber":8,"Text":"گفت پروردگارا چگونه مرا پسری باشد، حال آنکه همسرم نازا است و خود نیز از پیری به فرتوتی و فرسودگی رسیده‌ام‌"},{"SurahNumber":19,"VerseNumber":9,"Text":"[فرشته‌] گفت این چنین است، پروردگارت فرموده است آن کار بر من آسان است، و خودت را پیشتر آفریده‌ام و چیزی نبودی‌"},{"SurahNumber":19,"VerseNumber":10,"Text":"گفت پروردگارا برای من نشانه‌ای قرار بده فرمود نشانه تو این است که سه شب [و روز] در عین سلامت، با مردم نتوانی سخن گفت‌"},{"SurahNumber":19,"VerseNumber":11,"Text":"[زکریا] از محراب به نزد قومش بیرون آمد، و به آنان اشاره کرد که بامدادان و شامگاهان [او را] نیایش کنید"},{"SurahNumber":19,"VerseNumber":12,"Text":"[گفتیم‌] ای یحیی کتاب آسمانی را به جد و جهد بگیر، و به او در عهد صباوت نبوت بخشیدیم‌"},{"SurahNumber":19,"VerseNumber":13,"Text":"و از سوی خویش بر او رحمت آوردیم و پاکیزه‌اش داشتیم و او پرهیزگار بود"},{"SurahNumber":19,"VerseNumber":14,"Text":"و در حق پدر و مادرش نیکوکار بود و زورگوی سرکش نبود"},{"SurahNumber":19,"VerseNumber":15,"Text":"و بر او در روزی که زاد، و روزی که در می‌گذرد و روزی که زنده برانگیخته می‌شود، درود باد"},{"SurahNumber":19,"VerseNumber":16,"Text":"و در کتاب از مریم یاد کن آنگاه که از خاندان خویش، در گوشه‌ای شرقی، کناره گرفت‌"},{"SurahNumber":19,"VerseNumber":17,"Text":"و از آنان پنهان شد، آنگاه روح خویش [جبرئیل‌] را به سوی او فرستادیم که به صورت انسانی معتدل به دیده او درآمد"},{"SurahNumber":19,"VerseNumber":18,"Text":"[مریم‌] گفت من از تو اگر پرهیزگار باشی به خدای رحمان پناه می‌برم‌"},{"SurahNumber":19,"VerseNumber":19,"Text":"گفت من فقط فرستاده پروردگارت هستم، تا به تو پسری پاکیزه ببخشم‌"},{"SurahNumber":19,"VerseNumber":20,"Text":"[مریم‌] گفت چگونه مرا پسری باشد، و حال آنکه هیچ بشری به من دست نزده است و من پلیدکار نبوده‌ام‌"},{"SurahNumber":19,"VerseNumber":21,"Text":"گفت همین است، پروردگارت فرموده است آن کار بر من آسان است، تا او را پدیده شگرفی برای مردم قرار دهیم و رحمتی از ماست و کاری انجام یافتنی است‌"},{"SurahNumber":19,"VerseNumber":22,"Text":"سپس [مریم‌] به او باردار شد و با او در جایی دوردست کناره گرفت‌"},{"SurahNumber":19,"VerseNumber":23,"Text":"آنگاه درد زایمان او را به پناه تنه درخت خرمایی کشانید گفت ای کاش پیش از این مرده بودم و از یاد رفته بودم و فراموش شده بودم‌"},{"SurahNumber":19,"VerseNumber":24,"Text":"از فرودست او ندا در داد که اندوهگین مباش، پروردگارت از فرودست تو جویباری روان کرده است‌"},{"SurahNumber":19,"VerseNumber":25,"Text":"و تنه درخت خرما را به سوی خود تکان بده تا بر تو رطب تازه چیده فرو ریزد"},{"SurahNumber":19,"VerseNumber":26,"Text":"پس بخور و بیاشام و دیده روشن دار، آنگاه اگر انسانی را دیدی بگو برای خداوند رحمان روزه‌[ی سکوت‌] گرفته‌ام و هرگز امروز با هیچ انسانی سخن نمی‌گویم‌"},{"SurahNumber":19,"VerseNumber":27,"Text":"سپس او [عیسی‌] را برداشت و به نزد قومش آورد گفتند ای مریم کار شگرفی پیش آوردی‌"},{"SurahNumber":19,"VerseNumber":28,"Text":"ای خواهر هارون نه پدرت مردی نابکار، و نه مادرت پلیدکار بود"},{"SurahNumber":19,"VerseNumber":29,"Text":"آنگاه [مریم‌] به او [نوزاد] اشاره کرد گفتند چگونه با کودکی که در گهواره است، سخن بگوییم‌"},{"SurahNumber":19,"VerseNumber":30,"Text":"[نوزاد به سخن درآمده و] گفت من بنده خداوندم که به من کتاب آسمانی داده است و مرا پیامبر گردانیده است‌"},{"SurahNumber":19,"VerseNumber":31,"Text":"و مرا، هر جا که باشم، مبارک گردانیده و مرا مادام که زنده باشم به نماز و زکات سفارش فرموده است‌"},{"SurahNumber":19,"VerseNumber":32,"Text":"و نیز مرا در حق مادرم نیکوکار گردانده و مرا زورگوی سخت دل نگردانده است‌"},{"SurahNumber":19,"VerseNumber":33,"Text":"و بر من در روزی که زادم و در روزی که درگذرم و روزی که زنده برانگیخته شوم درود باد"},{"SurahNumber":19,"VerseNumber":34,"Text":"[آری‌] این است عیسی بن مریم، این سخن راست و درستی است که آنان در آن شک و شبهه دارند"},{"SurahNumber":19,"VerseNumber":35,"Text":"سزاوار نیست که خداوند فرزندی برگیرد، او منزه است، آنگاه که کاری را مقرر فرماید فقط به آن می‌گوید، موجود شو، و بی‌درنگ موجود می‌شود"},{"SurahNumber":19,"VerseNumber":36,"Text":"و خداوند پروردگار من و پروردگار شماست پس او را بپرستید که این راه راست است‌"},{"SurahNumber":19,"VerseNumber":37,"Text":"ولی گروه منکران در میان خود اختلاف‌ورزیدند، پس وای بر کافران از حضور در روزی سترگ‌"},{"SurahNumber":19,"VerseNumber":38,"Text":"روزی که نزد ما آیند چقدر شنوا و چقدر بینا هستند، ولی امروز ستمگران در گمراهی آشکارند"},{"SurahNumber":19,"VerseNumber":39,"Text":"و آنان را از روز حسرت بترسان، که امر [الهی‌] تحقق یابد و آنان غافلند و ایمان نیاورند"},{"SurahNumber":19,"VerseNumber":40,"Text":"ما زمین را با هر که روی آن است، میراث می‌بریم و به سوی ما بازگردانده شوند"},{"SurahNumber":19,"VerseNumber":41,"Text":"و در کتاب آسمانی از ابراهیم یاد کن که صدیقی پیامبر بود"},{"SurahNumber":19,"VerseNumber":42,"Text":"آنگاه که به پدرش گفت پدرجان چرا چیزی را می‌پرستی که نمی‌بیند و نمی‌شنود و به حال تو سودی ندارد"},{"SurahNumber":19,"VerseNumber":43,"Text":"پدرجان از علم [وحی‌] چیزی به من رسیده است که به تو نرسیده است، پس از من پیروی کن که تو را به راهی راست رهنمایی کنم‌"},{"SurahNumber":19,"VerseNumber":44,"Text":"پدرجان شیطان را مپرست، که شیطان در برابر خداوند رحمان سرکش است‌"},{"SurahNumber":19,"VerseNumber":45,"Text":"پدرجان می‌ترسم که عذابی از سوی خداوند رحمان به تو برسد و دوستدار شیطان شوی‌"},{"SurahNumber":19,"VerseNumber":46,"Text":"گفت ای ابراهیم آیا از خدایان من روی بر می‌تابی؟ اگر دست برنداری سنگسارت می‌کنم و روزگاری دراز از من دور شو"},{"SurahNumber":19,"VerseNumber":47,"Text":"[ابراهیم‌] گفت سلام بر تو، زودا که از پروردگارم برایت آمرزش خواهم که او به من مهربان است‌"},{"SurahNumber":19,"VerseNumber":48,"Text":"و از شما و آنچه به جای خداوند می‌پرستید کناره می‌کنم و پروردگارم را می‌خوانم، باشد که در دعای پروردگارم سخت دل نباشم‌"},{"SurahNumber":19,"VerseNumber":49,"Text":"و چون از ایشان و آنچه به جای خداوند می‌پرستیدند، کناره گرفت، به او اسحاق و یعقوب را بخشیدیم و همه را پیامبر گرداندیم‌"},{"SurahNumber":19,"VerseNumber":50,"Text":"و به آنان از رحمت خویش بخشیدیم و برای آنان آوازه راستین و بلند پدید آوردیم‌"},{"SurahNumber":19,"VerseNumber":51,"Text":"و در کتاب آسمانی از موسی یاد کن که او اخلاص یافته و فرستاده‌ای پیامبر بود"},{"SurahNumber":19,"VerseNumber":52,"Text":"و او و او را از جانب طور ایمن ندا دادیم و او را به همرازی خود نزدیک گرداندیم‌"},{"SurahNumber":19,"VerseNumber":53,"Text":"و از رحمت خویش برادری چون هارون که پیامبر [و شریک و یاور او] بود به او ارزانی داشتیم‌"},{"SurahNumber":19,"VerseNumber":54,"Text":"و در کتاب آسمانی از اسماعیل یاد کن که درست وعده و فرستاده‌ای پیامبر بود"},{"SurahNumber":19,"VerseNumber":55,"Text":"و خاندانش را به نماز و زکات امر می‌کرد و نزد پروردگارش مقبول بود"},{"SurahNumber":19,"VerseNumber":56,"Text":"و در کتاب آسمانی از ادریس یاد کن که صدیقی پیامبر بود"},{"SurahNumber":19,"VerseNumber":57,"Text":"و او را بلندمرتبه گرداندیم‌"},{"SurahNumber":19,"VerseNumber":58,"Text":"اینان کسانی هستند از پیامبران، از زاد و رود آدم و از کسانی که همراه نوح در کشتی سوار کردیم و از زاد و رود ابراهیم و اسرائیل [ یعقوب‌] و از کسانی که هدایت کرده‌ایم و بر گزیده‌ایم، که خداوند به آنان انعام و اکرام فرموده است، که چون آیات خداوند رحمان بر آنان خوانده، می‌شد، گریان به سجده می‌افتادند"},{"SurahNumber":19,"VerseNumber":59,"Text":"ولی پس از آنان جانشینان ناخلفی بازماندند که نماز را فرو گذاشتند و از شهوات پیروی کردند، و زودا که با زیان و ذلت رو در رو شوند"},{"SurahNumber":19,"VerseNumber":60,"Text":"مگر کسی که توبه کند و ایمان آورد و کاری شایسته پیشه کند، اینانند که وارد بهشت می‌شوند و هیچ‌گونه ستم [و کم و کاستی‌] نمی‌بینند"},{"SurahNumber":19,"VerseNumber":61,"Text":"همان جنات عدن که خداوند رحمان به نادیده به بندگانش وعده داده است، همانا که وعده او وفا خواهد شد"},{"SurahNumber":19,"VerseNumber":62,"Text":"در آنجا هیچ‌گونه لغوی نشنوند و جز سلام نشنوند، و بامدادان و شامگاهان در آنجا رزقشان برقرار است‌"},{"SurahNumber":19,"VerseNumber":63,"Text":"این بهشتی است که به بندگان پرهیزگار خود میراث می‌دهیم‌"},{"SurahNumber":19,"VerseNumber":64,"Text":"[جبرئیل گفت‌] و ما جز به فرمان پروردگار فرود نمی‌آییم، او حاکم آینده و گذشته و حال ماست و پروردگارت فراموشکار نیست‌"},{"SurahNumber":19,"VerseNumber":65,"Text":"پروردگار آسمانها و زمین و آنچه در میان آنهاست، پس او را بپرست، و در عبادت او شکیبایی پیشه کن، آیا همنام و همانندی بر او می‌شناسی؟"},{"SurahNumber":19,"VerseNumber":66,"Text":"و انسان [منکر] گوید آیا چون مردم به زودی زنده برانگیخته خواهم شد؟"},{"SurahNumber":19,"VerseNumber":67,"Text":"آیا [این‌] انسان نمی‌اندیشد که ما در گذشته او را آفریده‌ایم و حال آنکه چیزی نبود"},{"SurahNumber":19,"VerseNumber":68,"Text":"سوگند به پروردگارت که آنان و شیاطین را گرد می‌آوریم سپس همه‌شان را پیرامون جهنم به زانو در افتاده حاضر می‌گردانیم‌"},{"SurahNumber":19,"VerseNumber":69,"Text":"آنگاه از میان آنان از هر فرقه‌ای هر کدام را که در برابر خدای رحمان سرکش‌ترند جدا می‌سازیم‌"},{"SurahNumber":19,"VerseNumber":70,"Text":"آنگاه ما بهتر می‌دانیم که کدامشان سزاوارتر به درافتادن به میان آن هستند"},{"SurahNumber":19,"VerseNumber":71,"Text":"و هیچ‌کس از شما نیست مگر آنکه وارد آن خواهد شد، این امر بر پروردگارت قضای حتمی است‌"},{"SurahNumber":19,"VerseNumber":72,"Text":"سپس کسانی را که پروا پیشه کرده‌اند، می‌رهانیم و ستم‌پیشگان را در آنجا به زانو درافتاده فرو می‌گذاریم‌"},{"SurahNumber":19,"VerseNumber":73,"Text":"و چون آیات روشنگر ما بر آنان خوانده شود، کفرپیشگان به مؤمنان گویند، باید دید کدام یک از دو گروه [از ما یا شما] نیکمرتبه‌تر و مجلس‌آراترست‌"},{"SurahNumber":19,"VerseNumber":74,"Text":"و چه بسیار پیش از آنان نسلهایی را که خوش‌ساز و برگ‌تر و خوش‌نماتر بودند، نابود کردیم‌"},{"SurahNumber":19,"VerseNumber":75,"Text":"بگو هرکس که ضلالت را برگزیند، خداوند رحمان [از روی استدراج‌] به او افزونی بخشد تا آنکه آنچه به ایشان وعده داده‌اند، چه عذاب [الهی‌]، چه قیام قیامت ببینند، و زودا خواهند دانست که چه کسی بدمرتبه‌تر و سست نیروتر است‌"},{"SurahNumber":19,"VerseNumber":76,"Text":"و خداوند بر هدایت رهیافتگان بیفزاید و کارهای ماندگار شایسته در نزد پروردگارت خوش پاداش‌تر و خوش عاقبت‌تر است‌"},{"SurahNumber":19,"VerseNumber":77,"Text":"آیا ننگریسته‌ای کسی را که به آیات ما کفر [و انکار]ورزید و ادعا کرد که به من مال و فرزند داده خواهد شد"},{"SurahNumber":19,"VerseNumber":78,"Text":"آیا از غیب اطلاع داشت، یا از خدای رحمان پیمانی [خاص‌] گرفته بود؟"},{"SurahNumber":19,"VerseNumber":79,"Text":"چنین نیست، گفته‌اش را باز می‌نویسیم و به عذاب او می‌افزاییم‌"},{"SurahNumber":19,"VerseNumber":80,"Text":"و مدعیاتش را میراث می‌بریم و به نزد ما یکه و تنها خواهد آمد"},{"SurahNumber":19,"VerseNumber":81,"Text":"و به جای خداوند خدایانی را به پرستش گرفتند که مایه عزت و اعتبار آنان باشد"},{"SurahNumber":19,"VerseNumber":82,"Text":"چنین نیست، زودا که [آن خدایان‌] پرستش ایشان را انکار کنند و مخالف آنان باشند"},{"SurahNumber":19,"VerseNumber":83,"Text":"آیا ندانسته‌ای که ما شیاطین را به سراغ کافران می‌فرستیم که از راه به درشان برند"},{"SurahNumber":19,"VerseNumber":84,"Text":"در کارشان شتاب مکن، ما حساب کارشان را داریم‌"},{"SurahNumber":19,"VerseNumber":85,"Text":"روزی [آید] که پرهیزگاران را چون مهمانان گرامی به نزد خدای رحمان محشور سازیم‌"},{"SurahNumber":19,"VerseNumber":86,"Text":"و گناهکاران را به هیئت [رمه‌ای‌] پیاده و تشنه به سوی جهنم برانیم‌"},{"SurahNumber":19,"VerseNumber":87,"Text":"از شفاعت برخوردار نیستند، مگر کسی که [با ایمان و توحید] از خدای رحمان پیمانی گرفته باشد"},{"SurahNumber":19,"VerseNumber":88,"Text":"و ادعا کردند که خدای رحمان فرزندی برگزیده است‌"},{"SurahNumber":19,"VerseNumber":89,"Text":"به راستی که ادعای شگرفی پیش آوردید"},{"SurahNumber":19,"VerseNumber":90,"Text":"نزدیک است که آسمانها از [ناروایی‌] آن پاره پاره شود و زمین بشکافد و کوهها فرو ریزند"},{"SurahNumber":19,"VerseNumber":91,"Text":"از اینکه برای خدای رحمان فرزندی قائل شدند"},{"SurahNumber":19,"VerseNumber":92,"Text":"و سزاوار نیست که خداوند رحمان فرزندی برگزیند"},{"SurahNumber":19,"VerseNumber":93,"Text":"جز این نیست که هر موجودی که در آسمانها و زمین است، بنده‌وار سر به درگاه خدای رحمان فرود می‌آورد"},{"SurahNumber":19,"VerseNumber":94,"Text":"به راستی همه را شماره کرده و حساب همگیشان را داریم‌"},{"SurahNumber":19,"VerseNumber":95,"Text":"و همگیشان روز قیامت یکه و تنها به نزد او آیند"},{"SurahNumber":19,"VerseNumber":96,"Text":"کسانی که ایمان آورده و کارهای شایسته کرده‌اند، زودا که خداوند رحمان در حق آنان مهربانی کند"},{"SurahNumber":19,"VerseNumber":97,"Text":"همانا آن [قرآن‌] را به زبان تو آسان بیان کردیم تا پرهیزگاران را به آن بشارت دهی و مردم ستیزه‌جو را به آن بیم دهی‌"},{"SurahNumber":19,"VerseNumber":98,"Text":"و چه بسیار پیش از آنان نسلهایی را بر انداختیم، آیا هیچ یک از آنان را می‌یابی یا کمترین صدایی از آنان می‌شنوی؟"},{"SurahNumber":20,"VerseNumber":1,"Text":"طه [طا، ها]"},{"SurahNumber":20,"VerseNumber":2,"Text":"قرآن را بر تو نازل نکرده‌ایم که در رنج افتی‌"},{"SurahNumber":20,"VerseNumber":3,"Text":"جز این نیست که یادآور کسی است که خشوع و خشیت داشته باشد"},{"SurahNumber":20,"VerseNumber":4,"Text":"فرو فرستاده‌ای است از سوی کسی که زمین و آسمانهای برافراشته را آفریده است‌"},{"SurahNumber":20,"VerseNumber":5,"Text":"خداوند رحمان بر عرش استیلاء یافت‌"},{"SurahNumber":20,"VerseNumber":6,"Text":"او راست هر آنچه در آسمانها و در زمین و بین آنها و در زیر زمین است‌"},{"SurahNumber":20,"VerseNumber":7,"Text":"و اگر سخنت را آشکار کنی [یا پوشیده بداری‌] بدان که او هر راز و هر نهفته‌ای را می‌داند"},{"SurahNumber":20,"VerseNumber":8,"Text":"خداوند است که خدایی جز او نیست، او را نامهای نیکوست‌"},{"SurahNumber":20,"VerseNumber":9,"Text":"و آیا داستان موسی به تو رسیده است؟"},{"SurahNumber":20,"VerseNumber":10,"Text":"چنین بود که [از دور] آتشی دید و به خانواده‌اش گفت بایستید که من آتشی می‌بینم، باشد که اخگری از آن برای شما بیاورم، یا در پرتو آن راه را باز یابم‌"},{"SurahNumber":20,"VerseNumber":11,"Text":"و چون به نزدیک آن رسید، ندا در داده شد که ای موسی‌"},{"SurahNumber":20,"VerseNumber":12,"Text":"همانا من پروردگار تو هستم کفشهایت را [به احترام‌] از پا بیرون کن و بدان که تو در وادی مقدس طوی هستی‌"},{"SurahNumber":20,"VerseNumber":13,"Text":"و من تو را برگزیده‌ام، پس به آنچه وحی می‌شود، گوش دل بسپار"},{"SurahNumber":20,"VerseNumber":14,"Text":"همانا من خداوندم که جز من خدایی نیست، پس مرا بپرست و نماز را به یاد من برپا دار"},{"SurahNumber":20,"VerseNumber":15,"Text":"قیامت فرارسنده است، می‌خواهم [چندی هم‌] پنهانش بدارم تا هر کسی بر وفق کوششش جزا یابد"},{"SurahNumber":20,"VerseNumber":16,"Text":"مبادا کسی که به آن ایمان ندارد و از هوی و هوس خویش پیروی می‌کند، تو را از آن باز دارد و به هلاکت افتی‌"},{"SurahNumber":20,"VerseNumber":17,"Text":"و ای موسی در دستت چیست؟"},{"SurahNumber":20,"VerseNumber":18,"Text":"گفت این عصای من است که بر آن تکیه می‌کنم و با آن برای گوسفندانم برگ فرو می‌تکانم، و حاجتهای دیگر نیز به آن دارم‌"},{"SurahNumber":20,"VerseNumber":19,"Text":"فرمود ای موسی آن را به زمین بینداز"},{"SurahNumber":20,"VerseNumber":20,"Text":"آن را انداخت و ناگهان به هیئت ماری که جنب و جوش داشت در آمد"},{"SurahNumber":20,"VerseNumber":21,"Text":"فرمود آن را بگیر و مترس، آن را به هیئت نخستینش در می‌آوریم‌"},{"SurahNumber":20,"VerseNumber":22,"Text":"و دستت را در بغلت کن، تا سپید و درخشان بدون هیچ بیماری [پیسی‌] بیرون آید که این نیز معجزه دیگری است‌"},{"SurahNumber":20,"VerseNumber":23,"Text":"تا بعضی از آیات سترگ خود را به تو بنمایانیم‌"},{"SurahNumber":20,"VerseNumber":24,"Text":"به سوی فرعون برو که او سر به طغیان برداشته است‌"},{"SurahNumber":20,"VerseNumber":25,"Text":"گفت پروردگارا دل مرا برایم گشاده‌دار"},{"SurahNumber":20,"VerseNumber":26,"Text":"و کارم را بر من آسان کن‌"},{"SurahNumber":20,"VerseNumber":27,"Text":"و گره از زبانم بگشا"},{"SurahNumber":20,"VerseNumber":28,"Text":"تا سخنم را دریابند"},{"SurahNumber":20,"VerseNumber":29,"Text":"و از خانواده‌ام برایم دستیاری بگمار"},{"SurahNumber":20,"VerseNumber":30,"Text":"برادرم هارون را"},{"SurahNumber":20,"VerseNumber":31,"Text":"و با او پشتوانه‌ام را نیرومند گردان‌"},{"SurahNumber":20,"VerseNumber":32,"Text":"و او را در کارم شریک گردان‌"},{"SurahNumber":20,"VerseNumber":33,"Text":"تا تو را بسیار نیایش کنیم‌"},{"SurahNumber":20,"VerseNumber":34,"Text":"و بسیار یادت کنیم‌"},{"SurahNumber":20,"VerseNumber":35,"Text":"که تو خود بر احوال ما بینا بوده‌ای‌"},{"SurahNumber":20,"VerseNumber":36,"Text":"فرمود ای موسی خواسته‌ات بر آورده شد"},{"SurahNumber":20,"VerseNumber":37,"Text":"و بار دیگر هم در حق تو نیکی کرده بودیم‌"},{"SurahNumber":20,"VerseNumber":38,"Text":"آنگاه که به مادرت آنچه باید وحی کردیم‌"},{"SurahNumber":20,"VerseNumber":39,"Text":"که او را در صندوقی بگذار و آن را در دریا بیفکن، تا دریا او را به ساحل افکند، تا سرانجام دشمن من و دشمن او، او را بیابد و برگیرد، و در حقت مهربانی کردم تا زیر نظر من بار آیی‌"},{"SurahNumber":20,"VerseNumber":40,"Text":"چنین بود که خواهرت [سرگشته‌] می‌رفت و می‌گفت آیا کسی را به شما نشان دهم که سرپرستی او را عهده‌دار شود؟ [گفتند آری‌] و [سرانجام‌] تو را به آغوش مادرت باز گرداندیم که دیده‌اش روشن شود و اندوهگین نگردد، [سپس که بزرگ شدی‌] کسی را [به غیر عمد] کشتی، و تو را از غم و غصه رهانیدیم و چنانکه باید و شاید آزمودیم، سپس چندی در میان اهل مدین به سر بردی، سپس بهنگام [برای رسالت‌] آمدی‌"},{"SurahNumber":20,"VerseNumber":41,"Text":"و تو را برای خود پروردم‌"},{"SurahNumber":20,"VerseNumber":42,"Text":"تو و برادرت نشانه‌های معجزه‌وار مرا ببرید و در یاد کرد من سستی‌مورزید"},{"SurahNumber":20,"VerseNumber":43,"Text":"به سوی فرعون بروید که سر به طغیان برداشته است‌"},{"SurahNumber":20,"VerseNumber":44,"Text":"و با او سخنی نرم بگویید، باشد که پند گیرد یا خشوع و خشیت یابد"},{"SurahNumber":20,"VerseNumber":45,"Text":"گفتند پروردگارا ما می‌ترسیم که بر ما پیشدستی یا گردنکشی کند"},{"SurahNumber":20,"VerseNumber":46,"Text":"فرمود مهراسید من خود با شما هستم و می‌شنوم و می‌بینم‌"},{"SurahNumber":20,"VerseNumber":47,"Text":"پس به نزد او بروید و بگویید ما فرستادگان پروردگارت هستیم، بنی‌اسرائیل را همراه ما بفرست، و آزارشان مکن، ما برای تو از سوی پروردگارت پدیده‌ای معجزه‌آسا آورده‌ایم، و سلام بر کسی که از هدایت پیروی کند"},{"SurahNumber":20,"VerseNumber":48,"Text":"به راستی به ما وحی شده است که عذاب بر کسی نازل می‌شود که تکذیب پیشه کند و روی بگرداند"},{"SurahNumber":20,"VerseNumber":49,"Text":"گفت ای موسی پروردگار شما کیست؟"},{"SurahNumber":20,"VerseNumber":50,"Text":"گفت پروردگار ما همان کسی است که به هر چیز آفرینش سزاوار او را بخشیده سپس هدایتش کرده است‌"},{"SurahNumber":20,"VerseNumber":51,"Text":"گفت پس سرنوشت اقوام پیشین چه می‌شود؟"},{"SurahNumber":20,"VerseNumber":52,"Text":"گفت علم آن با پروردگار من و در کتابی مکتوب است، و پروردگار من نه فرو می‌گذارد و نه فراموش می‌کند"},{"SurahNumber":20,"VerseNumber":53,"Text":"همان کسی که زمین را زیرانداز شما کرد و در آن برای شما راهها کشید و از آسمان آبی فرو فرستاد و با آن از هر گونه گیاه گوناگون برآوردیم‌"},{"SurahNumber":20,"VerseNumber":54,"Text":"بخورید و چارپایانتان را بچرانید، که در این مایه‌های عبرت برای خردمندان است‌"},{"SurahNumber":20,"VerseNumber":55,"Text":"از آن [خاک‌] شما را آفریده‌ایم، و به آن بازتان می‌گردانیم، و بار دیگر از آن بیرونتان می‌آوریم‌"},{"SurahNumber":20,"VerseNumber":56,"Text":"و همه پدیده‌های شگرف خویش را به او نمایاندیم ولی دروغ انگاشت و سر باززد"},{"SurahNumber":20,"VerseNumber":57,"Text":"گفت ای موسی آیا آمده‌ای که ما را با جادوی خود از سرزمینمان آواره کنی؟"},{"SurahNumber":20,"VerseNumber":58,"Text":"بدان که ما نیز جادویی همانند آن برایت به میان می‌آوریم، پس بین ما و خودت موعدی بگذار در مکانی مقبول هر دو طرف که ما و تو در آن خلاف نکنیم‌"},{"SurahNumber":20,"VerseNumber":59,"Text":"گفت موعدتان روز جشن باشد که مردمان نیز در روز گرد آیند"},{"SurahNumber":20,"VerseNumber":60,"Text":"فرعون برگشت و همه مکر و تدبیر خود را به کار برد و به میان آمد"},{"SurahNumber":20,"VerseNumber":61,"Text":"موسی به ایشان گفت وای بر شما، بر خداوند افتراء مزنید که شما را با عذابی ریشه کن می‌سازد و هرکس افتراء پیشه کند نومید گردد"},{"SurahNumber":20,"VerseNumber":62,"Text":"آنان در میان خود درباره کار و بارشان اختلاف پیدا کردند و رازگویی‌شان را پنهان داشتند"},{"SurahNumber":20,"VerseNumber":63,"Text":"[و] ادعا کردند این دو جادوگرانی هستند که می‌خواهند با جادوشان شما را از سرزمینتان آواره کنند و آیین پسندیده شما را از بین ببرند"},{"SurahNumber":20,"VerseNumber":64,"Text":"پس همفکری کنید و هماهنگ عمل کنید و امروزه هر که چیره شود، رستگار است‌"},{"SurahNumber":20,"VerseNumber":65,"Text":"گفتند ای موسی تو [اول‌] می‌اندازی یا ما اول بیندازیم؟"},{"SurahNumber":20,"VerseNumber":66,"Text":"گفت شما بیندازید، و [انداختند و] ناگهان از جادوی آنان چنین به نظرش آمد که ریسمانهایشان و چوبدستی‌هایشان [مار شده و] جنب و جوش دارد"},{"SurahNumber":20,"VerseNumber":67,"Text":"پس موسی در دل خود بیمی احساس کرد"},{"SurahNumber":20,"VerseNumber":68,"Text":"گفتیم مترس که تو برتری‌"},{"SurahNumber":20,"VerseNumber":69,"Text":"و آنچه در دست داری بینداز تا برساخته‌هایشان را ببلعد، که آنچه برساخته‌اند، نیرنگ جادوگر است و جادوگر هر چه کند رستگار نمی‌شود"},{"SurahNumber":20,"VerseNumber":70,"Text":"آنگاه جادوگران به سجده در افتادند [و] گفتند به پروردگار هارون و موسی ایمان آوردیم‌"},{"SurahNumber":20,"VerseNumber":71,"Text":"[فرعون‌] گفت آیا پیش از آنکه به شما اجازه دهم به او ایمان آوردید، بی‌شک او بزرگتر [و آموزگار] شماست که به شما جادوگری آموخته است، بدانید که دستها و پاهایتان را بر خلاف جهت یکدیگر می‌برم و شما را بر تنه‌های درخت خرما به دار می‌کشم، و خواهید دانست که کداممان عذابی شدیدتر و پاینده‌تر دارد"},{"SurahNumber":20,"VerseNumber":72,"Text":"[جادوگران‌] گفتند هرگز تو را بر روشنگریهایی که برای ما آمده است، و بر کسی که ما را آفریده است، بر نمی‌گزینیم، هر چه خواهی بکن، جز این نیست که تو فقط در زندگی دنیوی کاری توانی کرد"},{"SurahNumber":20,"VerseNumber":73,"Text":"ما به پروردگارمان ایمان آورده‌ایم تا گناهانمان را و همین جادویی را که تو به آن وادارمان کرده‌ای ببخشد و خداوند است که بهتر و پاینده‌تر است‌"},{"SurahNumber":20,"VerseNumber":74,"Text":"به راستی هرکس گناهکار به نزد پروردگارش بیاید، جهنم نصیب اوست که در آن نه می‌میرد و نه زنده می‌ماند"},{"SurahNumber":20,"VerseNumber":75,"Text":"و هرکس مؤمن به نزد او بیاید، و کارهای شایسته کرده باشد، اینانند که درجات عالی دارند"},{"SurahNumber":20,"VerseNumber":76,"Text":"[در] بهشتهای عدن که جویباران از فرودست آن جاری است، و جاودانه در آنند، و این پاداش کسی است که پاکی پیشه کند"},{"SurahNumber":20,"VerseNumber":77,"Text":"و به موسی وحی کردیم که بندگان مرا شبانه روانه کن، و برای آنان راهی خشک در دریا بشکاف، به طوری که نه از فرارسیدن [دشمن‌] بیمناک باشی و نه [از غرق‌] بترسی‌"},{"SurahNumber":20,"VerseNumber":78,"Text":"آنگاه فرعون با سپاهیانش آنان را دنبال کرد، و آب دریا آنان را فراگرفت و فروپوشاند"},{"SurahNumber":20,"VerseNumber":79,"Text":"و [بدین‌سان‌] فرعون قومش را به گمراهی کشاند و به جایی نرساند"},{"SurahNumber":20,"VerseNumber":80,"Text":"ای بنی‌اسرائیل به راستی شما را از دشمنتان رهانیدیم و با شما در جانب طور ایمن وعده گذاردیم و بر شما من و سلوی فرو فرستادیم‌"},{"SurahNumber":20,"VerseNumber":81,"Text":"[و گفتیم‌] از هر آنچه از پاکیزه‌ها روزیتان کرده‌ایم، بخورید و در آن از حد تجاوز مکنید، که خشم من بر شما فرود می‌آید، و هرکس که خشم من بر او فرود آید، به راستی نابود شود"},{"SurahNumber":20,"VerseNumber":82,"Text":"و من در حق کسی که توبه کند و ایمان آورد و کاری شایسته پیش گیرد و به راه آید آمرزگارم‌"},{"SurahNumber":20,"VerseNumber":83,"Text":"و [گفتیم‌] ای موسی چه چیز باعث شد که بر قومت پیشی بگیری؟"},{"SurahNumber":20,"VerseNumber":84,"Text":"گفت آنان به دنبال من روانند و من پروردگارا به سوی تو شتافتم تا از من خشنود باشی‌"},{"SurahNumber":20,"VerseNumber":85,"Text":"فرمود ما قومت را در غیاب تو امتحان کردیم و سامری آنان را گمراه ساخت‌"},{"SurahNumber":20,"VerseNumber":86,"Text":"آنگاه موسی خشمگین و اندوهگین [و شتابان‌] به سوی قومش بازگشت و گفت ای قوم من آیا پروردگارتان با شما وعده‌ای نیکو نگذارد، آیا به نظرتان این عهد طولانی شد، یا خواستید که خشم پروردگارتان بر شما فرود آید، که در وعده‌تان با من خلاف کردید"},{"SurahNumber":20,"VerseNumber":87,"Text":"گفتند، در وعده تو به اختیار خود خلاف نکردیم، بلکه از زر و زیور مردم انبوهی برگرفتیم و آنها را [در آتش‌] انداختیم، و سامری چنین راهنمایی کرد"},{"SurahNumber":20,"VerseNumber":88,"Text":"و [چنین بود که سامری‌] برای آنان پیکر گوساله‌ای ساخت و پرداخت که بانگ گاو داشت، آنگاه گفتند این خدای شما و موسی است که فراموشش کرده بود"},{"SurahNumber":20,"VerseNumber":89,"Text":"آیا اینان نیندیشیدند که [این گوساله‌] پاسخ سخنی به آنان نمی‌دهد و زیان و سودی برای آنان ندارد؟"},{"SurahNumber":20,"VerseNumber":90,"Text":"و هارون پیش از آن به آنان گفته بود، ای قوم من شما با آن امتحان پس می‌دهید، و پروردگار [حقیقی‌] شما خداوند رحمان است، از من پیروی و از دستور من اطاعت کنید"},{"SurahNumber":20,"VerseNumber":91,"Text":"گفتند همچنان در خدمت او [گوساله‌] می‌ایستیم تا موسی به نزد ما بازگردد"},{"SurahNumber":20,"VerseNumber":92,"Text":"[موسی آمد و برآشفت و گفت‌] ای هارون چون دیدی که گمراه شده‌اند"},{"SurahNumber":20,"VerseNumber":93,"Text":"چه چیزی تو را از متابعت من بازداشت؟ آیا از دستور من سرپیچی کردی؟"},{"SurahNumber":20,"VerseNumber":94,"Text":"[هارون‌] گفت ای پسر مادرم ریش مرا و سرم را مگیر [و با من درشتی مکن‌] من ترسیدم که بگویی بین بنی‌اسرائیل تفرقه انداختی و سخن مرا پاس نداشتی‌"},{"SurahNumber":20,"VerseNumber":95,"Text":"[سپس رو به سامری کرد و] گفت ای سامری کار و بار تو چیست؟"},{"SurahNumber":20,"VerseNumber":96,"Text":"[سامری‌] گفت من چیزی را دیدم که دیگران ندیده بودند، و مشتی از خاک پای جبرئیل برگرفتم، و آن را [در خمیر مایه گوساله‌] انداختم، و بدین‌سان بود که نفسم بدی را به من آراسته جلوه داد"},{"SurahNumber":20,"VerseNumber":97,"Text":"گفت پس برو و بدان که جزای تو این است که در زندگی بگویی به من نزدیک مشوید، و برای تو موعدی است که در آن با تو خلاف نشود، و به \"خدایت\" که در خدمتش معتکف بودی بنگر که می‌سوزانیمش، سپس آن را بر دریا می‌افشانیم‌"},{"SurahNumber":20,"VerseNumber":98,"Text":"همانا خدای شما خداوند است که خدایی جز او نیست، که علمش بر همه چیز احاطه دارد"},{"SurahNumber":20,"VerseNumber":99,"Text":"بدین‌سان بر تو از اخبار گذشته می‌خوانیم و به راستی از سوی خویش به تو پندآموزی بخشیده‌ایم‌"},{"SurahNumber":20,"VerseNumber":100,"Text":"هرکس از آن روی برتابد، روز قیامت بار گناهی بر دوش کشد"},{"SurahNumber":20,"VerseNumber":101,"Text":"جاودانه در آن [عذاب‌] می‌مانند و در روز قیامت سربار بدی برای آنهاست‌"},{"SurahNumber":20,"VerseNumber":102,"Text":"همان روزی که در صور دمیده شود، و ما گناهکاران را در آن روز سبز چشم محشور گردانیم‌"},{"SurahNumber":20,"VerseNumber":103,"Text":"آهسته در میان خود سخن گویند که جز ده روز [در دنیا] به سر نبرده‌اید"},{"SurahNumber":20,"VerseNumber":104,"Text":"ما به آنچه می‌گویند آگاهتریم آنگاه که رهیافته‌ترین آنها به ایشان گوید جز [به اندازه‌] یک روز به سر نبرده‌اید"},{"SurahNumber":20,"VerseNumber":105,"Text":"و از تو درباره کوهها می‌پرسند بگو پروردگارم آنها را پخش و پریشان می‌کند"},{"SurahNumber":20,"VerseNumber":106,"Text":"و زمین را همچون دشتی هموار رها می‌کند"},{"SurahNumber":20,"VerseNumber":107,"Text":"که در آن نه نشیبی می‌بینی و نه فرازی‌"},{"SurahNumber":20,"VerseNumber":108,"Text":"در آن روز همه از منادی [اسرافیل‌] پیروی می‌کنند، که در کارش هیچ‌گونه کژی نیست، و صداها همه در برابر خدای رحمان به خاموشی گراید، آنگاه جز نوایی نرم نشنوی‌"},{"SurahNumber":20,"VerseNumber":109,"Text":"در آن روز شفاعت سودی ندارد مگر برای کسی که خداوند رحمان به او اجازه دهد و از سخن او خشنود باشد"},{"SurahNumber":20,"VerseNumber":110,"Text":"آنچه پیش‌رو و آنچه پشت‌سرشان است، می‌داند و آنان به او احاطه علمی ندارند"},{"SurahNumber":20,"VerseNumber":111,"Text":"و سرها در برابر [پروردگار] زنده پاینده فرود آید، و هر کسی بار ستمی برداشته باشد، نومید گردد"},{"SurahNumber":20,"VerseNumber":112,"Text":"و هرکس که کارهای شایسته کرده باشد و مؤمن باشد از ستم و کاستی [در پاداشش‌] نترسد"},{"SurahNumber":20,"VerseNumber":113,"Text":"و بدین‌سان آن را به صورت قرآنی عربی نازل کردیم و در آن گونه‌گونه هشدار آوردیم، باشد که پروا پیشه کنند، یا پندی برای آنان پدید آورد"},{"SurahNumber":20,"VerseNumber":114,"Text":"بزرگا خداوندی که پادشاه بر حق است، و در [باز خوانی‌] قرآن پیش از به پایان رسیدن وحی آن شتاب مکن، و بگو پروردگارا مرا دانش‌افزای‌"},{"SurahNumber":20,"VerseNumber":115,"Text":"و از پیش به آدم سفارش کردیم، ولی فراموش کرد، و در او عزمی استوار نیافتیم‌"},{"SurahNumber":20,"VerseNumber":116,"Text":"و چنین بود که به فرشتگان گفتیم به آدم سجده برید، همه سجده بردند مگر ابلیس که سر باززد"},{"SurahNumber":20,"VerseNumber":117,"Text":"آنگاه گفتیم ای آدم این [ابلیس‌] دشمن تو و [دشمن‌] همسرت است، مبادا شما را از بهشت آواره کند که در رنج افتی‌"},{"SurahNumber":20,"VerseNumber":118,"Text":"برای تو مقرر است که در آنجا [بهشت‌] گرسنه و برهنه نمایی‌"},{"SurahNumber":20,"VerseNumber":119,"Text":"و همچنین آنجا تشنه و آفتاب‌زده نشوی‌"},{"SurahNumber":20,"VerseNumber":120,"Text":"سپس شیطان او را وسوسه کرد، گفت ای آدم آیا می‌خواهی درخت جاودانگی و سلطنت بی‌انقراض را نشانت دهم؟"},{"SurahNumber":20,"VerseNumber":121,"Text":"آنگاه از آن [میوه ممنوعه‌] خوردند و عورتهایشان بر آنان آشکار شد و بر آنها از برگ [درختان‌] بهشتی می‌چسباندند [تا پوشیده شود] و بدین‌سان آدم از امر پروردگارش سرپیچی کرد و گمراه شد"},{"SurahNumber":20,"VerseNumber":122,"Text":"سپس پروردگارش باز او را برگزید و از او درگذشت و هدایتش کرد"},{"SurahNumber":20,"VerseNumber":123,"Text":"[و] فرمود همگی از آن [بهشت‌] پایین روید -برخی دشمن برخی دیگرو چون از سوی من رهنمودی برایتان آمد، هرکس که رهنمود مرا پیروی کند، نه گمراه شود و نه به رنج افتد"},{"SurahNumber":20,"VerseNumber":124,"Text":"و هرکس از یاد من دل بگرداند، زندگانی او تنگ خواهد بود، و او را روز قیامت نابینا برانگیزیم‌"},{"SurahNumber":20,"VerseNumber":125,"Text":"گوید پروردگارا چرا مرا نابینا برانگیختی و حال آنکه من بینا بودم‌"},{"SurahNumber":20,"VerseNumber":126,"Text":"فرماید بدین‌سان بود که آیات ما برای تو آمد و آنها را فراموش کردی و به همان گونه امروز فراموش شده باشی‌"},{"SurahNumber":20,"VerseNumber":127,"Text":"و بدین‌سان هرکس را که از حد درگذرد و به آیات پروردگارش ایمان نیاورده باشد، جزا می‌دهیم، و عذاب آخرت سنگین‌تر و پاینده‌تر است‌"},{"SurahNumber":20,"VerseNumber":128,"Text":"آیا برای آنان روشن نشده است که پیش از آنان چه بسیار نسلهایی را نابود کردیم که [آنان اکنون‌] در خانه و کاشانه‌هایشان آمد و رفت می‌کنند، بی‌گمان در این برای خردمندان مایه‌های عبرت است‌"},{"SurahNumber":20,"VerseNumber":129,"Text":"و اگر کلمه [/وعده‌] پیشین پروردگارت و اجل معینی در کار نبود، آن عذاب [هم‌اکنون‌] لازم می‌شد"},{"SurahNumber":20,"VerseNumber":130,"Text":"پس بر آنچه می‌گویند شکیبایی کن و شاکرانه پروردگارت را پیش از طلوع خورشید و پیش از غروب آن، و در پاسهایی از شب و در دو سوی روز [به نماز برخیز و] تسبیح بگوی، باشد که خشنود شوی‌"},{"SurahNumber":20,"VerseNumber":131,"Text":"به چیزی که اصنافی از آنان را به آن بهره‌مند گردانده‌ایم چشم مدوز که تجمل زندگی دنیوی است تا سرانجام آنان را بدان بیازماییم، و روزی پروردگارت بهتر و پاینده‌تر است‌"},{"SurahNumber":20,"VerseNumber":132,"Text":"و خانواده‌ات را به نماز فرمان ده و در آن صبورانه بکوش، ما از تو روزی نخواسته‌ایم بلکه ما خود تو را روزی می‌دهیم، و سرانجام نیک، با پروا و پرهیز است‌"},{"SurahNumber":20,"VerseNumber":133,"Text":"و گویند چرا پدیده روشنگری از سوی پروردگارش برای ما نمی‌آورد، [بگو] آیا پدیده روشنگری که در کتابهای آسمانی پیشین است برای آنان نیامده است؟"},{"SurahNumber":20,"VerseNumber":134,"Text":"و اگر آنان را پیش از آن [آیات بینات‌] به عذابی نابود می‌ساختیم بی‌شک می‌گفتند که پروردگارا چرا پیامبری به سوی ما نفرستادی، تا پیش از آنکه خوار و زار شویم، از آیات تو پیروی کنیم؟"},{"SurahNumber":20,"VerseNumber":135,"Text":"بگو همه منتظرند، پس شما هم منتظر باشید، زودا که خواهید دانست رهروان راه راست و رهیافتگان چه کسانی هستند"}]}