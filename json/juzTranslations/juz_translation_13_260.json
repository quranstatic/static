{"Id":260,"LanguageCodes":["mr","mrw"],"Name":"mrw-guroalimsaroman","Author":"Guro Alim Saromantang","Language":"Maranao","Description":"Maranao","Direction":"ltr","Source":"http://www.qurandatabase.org","Translations":[{"SurahNumber":12,"VerseNumber":53,"Text":"Na di akn khikiyas a ginawa ko: Mataan! a so ginawa na titho a somosogo ko marata, inonta so inikalimo o Kadnan ko: Mataan! a so Kadnan ko na Manapi, a Makalimoon"},{"SurahNumber":12,"VerseNumber":54,"Text":"Na pitharo o dato a: \"Pakasonga niyo rakn, ka tindosn ko skaniyan sii ko ginawa ko.\" Na kagiya a mimbitiyarai niyan, na pitharo iyan a: \"Mataan! a ska sa alongan nai, sii ko hadapan ami, i piyakaphaar a sasanaan"},{"SurahNumber":12,"VerseNumber":55,"Text":"Pitharo iyan a: \"Baloya kong ka (a sasanaan) ko manga kakawasaan ko lopa (a Misir): Mataan! a sakn na masiyapn, a matao"},{"SurahNumber":12,"VerseNumber":56,"Text":"Na giyaya man i kiyapakakhapaar Ami ko Yosof ko lopa (a Misir), pphagingd on sa sadn sa kabaya iyan. Ipphamili Ami so limo Ami ko taw a kabaya Ami, go di Ami pagilangn so balas ko miphipiyapiya"},{"SurahNumber":12,"VerseNumber":57,"Text":"Na mataan! a so balas ko akhirat i mapiya, ko siran a miyamaratiyaya, go miyamananggila"},{"SurahNumber":12,"VerseNumber":58,"Text":"Na miyakaoma so manga pagari o Yosof: Na somiyold siran on, na miyakilala niyan siran, a siran na masasawang siran on"},{"SurahNumber":12,"VerseNumber":59,"Text":"Na kagiya a mibgay niyan kiran so angin iran, na pitharo iyan a: \"Pakasonga niyo rakn so pagari niyo ko ama iyo, ba niyo di khaylay a mataan! a sakn na ptharotopn ko so kapagasad, go sakn i lbi a mapiya ko pphamamolosan"},{"SurahNumber":12,"VerseNumber":60,"Text":"Na odi niyo rakn mapakasong, na di kano rakn makapamoko, go di kano rakn phagobay"},{"SurahNumber":12,"VerseNumber":61,"Text":"Pitharo iran a: \"Pagomayokn ami skaniyan ki ama iyan: Go mataan! a skami na nggolawlaan ami dn"},{"SurahNumber":12,"VerseNumber":62,"Text":"Na pitharo iyan ko manga ngongoda niyan a: Tagoa niyo so manga dagangan iran ko manga potal iran, ka an iran makilala amay ka makabaling siran ko manga taalok kiran, ka an siran rktano makakasoy"},{"SurahNumber":12,"VerseNumber":63,"Text":"Na kagiya a makabaling siran ki ama iran, na pitharo iran: \"Hay ama ami, miyarn rkami so kapamoko, na pakawnotang ka rkami so pagari ami, kaang kami makapamoko; go mataan! a skami na siyapn ami dn"},{"SurahNumber":12,"VerseNumber":64,"Text":"Pitharo (i ama iran) a: \"Da ko kisanaang ko rkano rkaniyan inonta na lagid o kinisanaan rkano ko pagari niyan gowani; na so Allah i taralbi a Mapiya a Somisiyap, go Skaniyan i lbi a Makalimoon ko pphamangalimo"},{"SurahNumber":12,"VerseNumber":65,"Text":"Na kagiya a pamkarn iran so manga barang iran, na miyatoon iran on so manga dagangan iran a inikasoy kiran.\" Pitharo iran: \"Hay ama ami! antonaa pn i pmbabanogn ami? Katii so manga dagangan ami a inikasoy rkami: Go pkhikowa mi sa pangn´ngkn so pagtaw tano; go siyapn ami so pagari ami; go makaozor kami sa isa ko rorana a onta. Giyoto man i kapamoko a malbod"},{"SurahNumber":12,"VerseNumber":66,"Text":"Pitharo iyan a: \"Di akn rkano dn phakawnotn taman sa di ako niyo bgan sa maylot a diyandi, a phoon ko Allah, sa mataan! a phakandodn iyo rakndn skaniyan, inonta oba kano katangkali.\" Na kagiya a ibgay ran on so diyandi iran, na pitharo iyan a: \"So Allah i Tomotonggo ko katharo tano"},{"SurahNumber":12,"VerseNumber":67,"Text":"Go pitharo iyan: \"Hay manga wata ko, di kano zold ko pinto a satiman: Na sold kano ko manga pinto a makambblablag; na da a khitabang akn rkano ko (kokoman o) Allah a mayto bo: Da ko kokoman inonta na rk o Allah: Skaniyan i siyarigan ko go Skaniyan na sarigi o pphamanarig"},{"SurahNumber":12,"VerseNumber":68,"Text":"Na kagiya a somold siran sa sadn sa sogoan kiran i ama iran, na da a minitabang iyan kiran ko (kokoman o) Allah a mayto bo: Ogaid na so hadiyat a zisii sa ginawa o Ya´qob, na mininggolalan iyan oto. Na mataan! a skaniyan na titho a adn a tanod iyan ko inindao Ami ron: Na ogaid na so kadaklan ko manga manosiya na di iran katawan"},{"SurahNumber":12,"VerseNumber":69,"Text":"Na kagiya a somold siran ko Yosof, na inikakp iyan si pagari niyan; Pitharo iyan a: \"Mataan! a sakn na sakn si pagaring ka; na ding ka pmboko on so pinggolawla iran"},{"SurahNumber":12,"VerseNumber":70,"Text":"Na kagiya a mibgay niyan kiran so angin iran, na tiyago iyan so phaginoman ko potal i pagari niyan. Oriyan iyan na miyananawag so pphananawag: \"Hay manga komokoda sa onta! mataan kano a titho a manga tkhaw"},{"SurahNumber":12,"VerseNumber":71,"Text":"Pitharo iran sa somiyangor siran kiran: \"Antonaa i miyada a pphangdgn niyo"},{"SurahNumber":12,"VerseNumber":72,"Text":"Pitharo iran a: \"Pphangdgn ami a miyada a gantang o dato; na sa taw a mikasoy niyan oto na adn a bagian iyan a isa ka awid o satiman a onta; go sakn na ako akn skaniyan"},{"SurahNumber":12,"VerseNumber":73,"Text":"Pitharo iran a: \"Ibt ko Allah! Sabnsabnar a kiyatokawan iyo a kna a ba kami miyakaoma sa ba kami phaminasa ko lopa, go kna a ba kami manga tkhaw"},{"SurahNumber":12,"VerseNumber":74,"Text":"Pitharo iran: \"Antonaa i kasalaan o tkhaw, o skano na manga bokhag"},{"SurahNumber":12,"VerseNumber":75,"Text":"Pitharo iran: \"Aya kasalaan iyan na sadn sa taw a sii matoon ko potal iyan, na skaniyan dn i kasalaan iyan. Lagid aya a ipzala Ami ko manga darowaka"},{"SurahNumber":12,"VerseNumber":76,"Text":"Na iniphoon iyan ko manga potal iran, ko dapn so potal i pagari niyan: Oriyan iyan na inigmaw niyan phoon ko potal i pagari niyan. Giyaya i piyaki pagantangan Ami ko Yosof. Di patot oba niyan makowa so pagari niyan sii ko kokoman o dato odi so kabaya o Allah. Iphoro Ami sa phipira pangkat so taw a kabaya Ami: Na kaoombawan so oman i adn a katao niyan o lawan on sa katao"},{"SurahNumber":12,"VerseNumber":77,"Text":"Pitharo iran: \"O ba miyamankhaw, na kagiya a miyamankhaw si pagari niyan gowani.\" Na piyagns oto o Yosof sii sa ginawa niyan, sa da niyan kiran oto payaga. Pitharo iyan a: \"Skano i marata i btad; na so Allah i lbi a Matao ko iphropa niyo"},{"SurahNumber":12,"VerseNumber":78,"Text":"Pitharo iran: \"Hay Aziz, mataan! a adn a ama iyan a loks a miyakatoa, na kowaang ka so isa rkami a sambi iyan; mataan! a skami na maiilay ami ska a pd ko miphipiyapiya"},{"SurahNumber":12,"VerseNumber":79,"Text":"Pitharo iyan a: \"Mlindong kami ko Allah oba adn a makowa mi a rowar ko taw a miyatoon ami ron so tamok ami: Mataan! a skami na samawto na titho kami a phakasalimbot"},{"SurahNumber":12,"VerseNumber":80,"Text":"Na kagiya a kadaan siran on sa panginam, na sominibay siran a miyagopakat siran. Pitharo o mala kiran a: \"Ba niyo di katawi a mataan! a si ama iyo na sabnar a kominowa rkano sa maylot a diyandi a phoon ko Allah, gowani na mindorat kano makapantag ko Yosof? Na di akn dn ngganatan a ingd ai taman sa di ako pandoan i ama, odi na kokomn ako o Allah; ka Skaniyan i lbi a Mapiya ko manga kokoman"},{"SurahNumber":12,"VerseNumber":81,"Text":"Baling kano ki ama iyo, na tharoa niyo: Hay ama ami, mataan! a so wata aka na miyamankhaw! Na da a pizaksian ami a rowar ko kiyatokawan ami, na da rkami i ba ami masiyap so migagaib"},{"SurahNumber":12,"VerseNumber":82,"Text":"Na izaing ka so phagingd a kiyatagoan rkami, go so manga komokoda a minithoona ami roo, ka mataang! kami a titho a manga bnar"},{"SurahNumber":12,"VerseNumber":83,"Text":"Pitharo iyan: \"Kna, ka pipharasan rkano o manga ginawa niyo so miyawlawla. Na sabar dn a maliwanag; ka masikn a so Allah na pakatalingomaan iyan siran rakn langon. Mataan! a Skaniyan so Matao, a Mawngangn"},{"SurahNumber":12,"VerseNumber":84,"Text":"Na tiyalikhodan iyan siran, sa pitharo iyan: \"Hay kiyaontanan so rataa ginawa ko ko Yosof! Na miyakapoti so dowa mata niyan phoon ko boko, na skaniyan na ba niyan dn marrbn"},{"SurahNumber":12,"VerseNumber":85,"Text":"Pitharo iran a: \"Ibt ko Allah! Di ka dn khada sa kapkhatadming ka ko Yosof taman sa mabaloy ka a pakapapatayn, odi na mitapi ka ko miyamatay"},{"SurahNumber":12,"VerseNumber":86,"Text":"Pitharo iyan a: \"Aya bo a pphanonan ko ko rata a ginawa ko, go so boko akn na so Allah, go katawan ko phoon ko Allah so di niyo katawan"},{"SurahNumber":12,"VerseNumber":87,"Text":"Hay manga wata ko, lalakaw kano na, go niyo pangdga so Yosof go so pagari niyan, na di kano khadai sa panginam ko limo o Allah: Mataan! a da a khadaan sa panginam ko limo o Allah, a rowar ko pagtaw a da pamaratiyaya"},{"SurahNumber":12,"VerseNumber":88,"Text":"Na kagiya a mangadap siran on (zaroman), na pitharo iran: \"Hay Aziz, minisogat rkami ago so pagtaw ami so morala: Na adn a minioma mi a dagangan a garap: Na tarotopi kaming ka sa asad, go zadka i kaming ka: Mataan! a so Allah na mbalasan Iyan so manga barasadka"},{"SurahNumber":12,"VerseNumber":89,"Text":"Pitharo (o Yosof): \"Ino katawan iyo so pinggolawla niyo ko Yosof ago so pagari niyan, gowani ko skano na di kano manga tatao"},{"SurahNumber":12,"VerseNumber":90,"Text":"Pitharo iran: \"Ba mataan! a ska na ska so Yosof?\" Pitharo iyan: \"Sakn so Yosof, go giyai so pagari ko: Sabnar a inikalimo kami o Allah: Mataan aya! a sadn sa mananggila, go phantang na mataan! a so Allah na di Niyan pagilangn so balas ko miphipiyapiya"},{"SurahNumber":12,"VerseNumber":91,"Text":"Pitharo iran: \"Ibt ko Allah! Sabnsabnar a piyakalbi ka rkami o Allah, go mataan! a miyabaloy kami a titho a manga baradosa"},{"SurahNumber":12,"VerseNumber":92,"Text":"Pitharo iyan: \"Da a pangnsi niyo sa alongan nai: (pangninta a) napiyan kano o Allah, ka Skaniyan i lbi a Makalimoon ko Pphamangalimo"},{"SurahNumber":12,"VerseNumber":93,"Text":"Balingn iyo a bangkala akn nai na kolobn iyo ko paras i ama: ka an makatalingoma a pphakaylay. Go pakasonga niyo rakn so manga taalok rkano langon"},{"SurahNumber":12,"VerseNumber":94,"Text":"Na kagiya a makaliyo so pphlalalakaw, na pitharo i ama iran a: \"Mataan! a sakn na titho akn a maggda so baw o Yosof: O di ako niyo mbaloya a lalong"},{"SurahNumber":12,"VerseNumber":95,"Text":"Pitharo iran: \"Ibt ko Allah, mataan! a ska na matatago ka dn ko kiyaribat ka a andang"},{"SurahNumber":12,"VerseNumber":96,"Text":"Na kagiya a makawma so pphanonotholan sa mapiya, na inikolob iyan (so bangkala) ko paras (o Ya´qob), na somiyonod ko kapphakaylay niyan. Pitharo iyan: \"Ba ko rkano da tharoa, mataan! a sakn na katawan ko phoon ko Allah so di niyo katawan"},{"SurahNumber":12,"VerseNumber":97,"Text":"Pithato iran: \"Hay ama ami, pangniyang ka a kamaap rkami o manga dosa mi, mataan! a skami na miyabaloy kami a manga baradosa"},{"SurahNumber":12,"VerseNumber":98,"Text":"Pitharo iyan: \"Ipangni akn skano dn sa maap ko Kadnan ko: Mataan! a Skaniyan so Manapi, a Makalimoon"},{"SurahNumber":12,"VerseNumber":99,"Text":"Na kagiya a somld siran ko Yosof, na inikakp iyan so dowa loks iyan, go pitharo iyan a: \"Sold kano sa Misir ka omiyog so Allah na somasarig kano"},{"SurahNumber":12,"VerseNumber":100,"Text":"Na piyakadarpa iyan so dowa a loks iyan ko panggaw, go somiyondong siran on sa kapangalimbabaan. Na pitharo iyan: \"Hay ama, giyai so taabir o taginpn ko gowani! Sabnar a biyaloy skaniyan o Kadnan ko a bnar. Go sabnar a phipiyapiyaan ako Niyan, gowani a pakaliyon ako Niyan ko kalaboso, go piyakawma kano niyan a phoon ko pagonayan (sa Palistin), ko oriyan o kiyabinasaa rakn o shaytan ago so manga pagari ko. Mataan! a so Kadnan ko na Malai-gagaw ko kabaya Iyan. Mataan! a Skaniyan so Matao, a Mawngangn"},{"SurahNumber":12,"VerseNumber":101,"Text":"Kadnan ko, sabnar a bigan akong Ka sa kapaar, go inindaong Ka rakn so taawil o manga tothol, a miyadn ko manga langit ago so lopa. Ska i Panarigan akn ko doniya, go so akhirat. Tarima akong Ka a mbabayorantang Rka, go pakaraota kong Ka ko manga bilangataw"},{"SurahNumber":12,"VerseNumber":102,"Text":"Giyaya man na pd ko manga tothol a migagaib, iphagilaham Ami rka (ya Mohammad): Na di ka kiran makamamasa gowani a pagopakatan iran so zowaan iran, a siran na pphagantangan siran"},{"SurahNumber":12,"VerseNumber":103,"Text":"Na da ko kadaklan ko manga manosiya apiya i kazabnar ka oba siran paratiyaya"},{"SurahNumber":12,"VerseNumber":104,"Text":"Na kna a ba ka kiran saya phangni sa sokay: da a antap iyan a rowar sa ndao ko manga kaadn"},{"SurahNumber":12,"VerseNumber":105,"Text":"Na madakl a tanda a matatago ko manga langit ago so lopa a pkhasagadan iran skaniyan, a siran na di iran tatagoon sa ginawa"},{"SurahNumber":12,"VerseNumber":106,"Text":"Go di pharatiyayaan o kadaklan kiran so Allah inonta a misasarta on a kapphanakoto iran"},{"SurahNumber":12,"VerseNumber":107,"Text":"Ba siran sasarig sa da a makatalingoma kiran a khikolob a siksa o Allah odi na di kiran makatalingoma so bangkit a mitalmba, a siran na di iran maiin´ngka"},{"SurahNumber":12,"VerseNumber":108,"Text":"Tharoang ka a: \"Giyai okit akn, ipphanolon akn so (kaparatiyaya ko) Allah sii ko marayag a karina, sakn ago so taw a miyonot rakn. Na Soti so Allah! go di ako pd ko manga pananakoto"},{"SurahNumber":12,"VerseNumber":109,"Text":"Na da a siyogo Ami ko miyaonaan ka (ya Mohammad) a rowar sa manga mama, a phagilahaman Ami siran, a pd ko taw ko manga ingd. Ba siran da lalakaw ko lopa, ka an iran maylay o antonaa i miyambtad o kiyabolosan o siran a miyaonaan iran? Na mataan! a so ingd a mawri i lbi a mapiya, a rk o siran a miyamananggila. Ba da a manga sabot iyo"},{"SurahNumber":12,"VerseNumber":110,"Text":"Taman sa kagiya a kadaan sa panginam so manga sogo go miyaantang iran a mataan! a siran na sabnar a piyakambokhag siran, na miyakaoma kiran so tabang Ami, na siyabt Ami so taw a kabaya Ami. Na di kharn so siksa Ami ko pagtaw a manga rarata i ongar"},{"SurahNumber":12,"VerseNumber":111,"Text":"Sabnsabnar a adn a matatago ko manga totholan kiran a thoma ko manga papantas i akal (giya Qor´an aya) na kna a ba tothol a pphangmbaalan, na ogaid na initanto ko miyaonaan iyan, go osayan ko langowan taman, go toroan go limo ko pagtaw a mapaparatiyaya"},{"SurahNumber":13,"VerseNumber":1,"Text":"Alif, Lam, Mim, Ra. (so Allah i Matao ko paka-aantapan Iyan on.) Giyaya so manga ayat ko kitab: Na so initoron rka a phoon ko Kadnan ka na bnar; na ogaid na so kadaklan ko manga manosiya na di siran mapaparatiyaya"},{"SurahNumber":13,"VerseNumber":2,"Text":"So Allah so iniporo Iyan so manga langit a da a manga polaos a khaylay niyo skaniyan; oriyan iyan na pithandingan Iyan so kapaar; go piyaka phasiyonot Iyan so alongan ago so olan (sa gii ron kanggonai). Oman i isa on na pphalalagoy sii ko wakto a mappnto. Titilikn Iyan so pkhawlawla, pphayagn Iyan so manga tanda, ka an iyo matangkd so kimbaratmowaan ko Kadnan iyo"},{"SurahNumber":13,"VerseNumber":3,"Text":"Go Skaniyan so komiyayat ko lopa, go tiyagoan Iyan oto sa manga palaw, go manga lawasayg: Na so oman i manga onga na biyaloy Niyan on a ngganapa a dowa: Ipndalong Iyan so gagawii ko dawndaw. Mataan! a adn a matatago roo man a titho a manga tanda ko pagtaw a pphamimikirann iran"},{"SurahNumber":13,"VerseNumber":4,"Text":"Go adn a matatago ko lopa a pizalbo a makandadaidair, go manga pamomolan a manga anggor, go prpran, go manga korma a khika riringkit, go di mariringkit: Pphakaygan sa ig a isa; na inilbi Ami so sabaad on ko sabaad sii ko kapkhanawn. Mataan! a adn a matatago roo man a titho a manga tanda ko pagtaw a pnggdagdaan iran"},{"SurahNumber":13,"VerseNumber":5,"Text":"Na oba ka phammsa, na aya iphammsa na so katharo iran a: \"Ino amay ka mbaloy kami a botha, ba mataan! a skami na khatago kami dn ko kaadn a bago?\" Siran so miyamangongkir ko Kadnan iran. Go siran man na so manga sangkali na mitogor ko manga lig iran: Go siran man i manga taw ko naraka, siran na ron siran on dn makakakal"},{"SurahNumber":13,"VerseNumber":6,"Text":"Na phangnin iran rka a kagaan o marata ko dapn so mapiya a: Sabnar a miyaypos ko miyaonaan iran so manga siksa ko lagid iran! Na mataan! a so Kadnan ka na titho a Malai-maap ko manga manosiya sii ko gi iran kandarowaka, go mataan! a so Kadnan ka na titho a Sangati-kapaniksa"},{"SurahNumber":13,"VerseNumber":7,"Text":"Na gii tharoon o siran a da pamaratiyaya a: \"Ino a da a initoron on a tanda a phoon ko Kadnan iyan. Ska (ya Mohammad) na matag pphamakaiktiyar; na adn a bagian o oman i pagtaw a giinggonanao"},{"SurahNumber":13,"VerseNumber":8,"Text":"So Allah na katawan Iyan so ipkhawgat o langowan o babay, go so pkhorangn o manga roranan a wata, go so iphagoman Iyan, na so langowan taman na zisii ko Allah so diyangka Iyan"},{"SurahNumber":13,"VerseNumber":9,"Text":"Katawan Iyan so masoln ago so mapayag, a Mala a Maporo"},{"SurahNumber":13,"VerseNumber":10,"Text":"Magizan on so pd rkano a taw a inipnanay niyan so katharo go so taw a inipakatanog iyan; go so taw a skaniyan na mag-una ko gagawii go so phapayag ko kadawndaw"},{"SurahNumber":13,"VerseNumber":11,"Text":"(So manosiya) Na adn a pphamagilisa on (a manga malaikat) sii ko onaan iyan go sii ko oriyan iyan a: Sisiyapn iran skaniyan phoon sa sogoan o Allah. Mataan! a so Allah na di Niyan pagalinn so btad o pagtaw taman sa di iran alinn so btad o manga ginawa iran. Na igira a adn a piyakaantap o Allah ko pagtaw a marata, na da a phakarnon, go da a bagian iran a salakaw Rkaniyan a kaphanarigan"},{"SurahNumber":13,"VerseNumber":12,"Text":"Skaniyan so pphakiilay Niyan rkano so kilat, sa kalk na,go inam: Go Phagadn ko manga gabon, a khikappndan (sa oran)"},{"SurahNumber":13,"VerseNumber":13,"Text":"Go pthasbik so dalndg sa podi Rkaniyan, go so manga malaikat phoon sa kalk Rkaniyan: Na pmbotawanan Iyan so manga lthi, ipzogat Iyan oto ko taw a kabaya Iyan. Na siran na gii siran makiphapawala makapantag ko Allah, a Skaniyan i Sangati-kandadan´g"},{"SurahNumber":13,"VerseNumber":14,"Text":"Rk Iyan so katharo a bnar: Na so siran a pphanongganowin iran a salakaw ko Allah na da a khismbag iran kiran a mayto bo, inonta na lagid o ikakawa iyan so dowa palad a lima niyan ko ig, ka an makasampay ko ngari iyan na di ron phakasampay skaniyan: Ka da ko pangni o da pamaratiyaya inonta na matatago sa ilang"},{"SurahNumber":13,"VerseNumber":15,"Text":"Na pzojiod sa bagian o Allah so matatago ko manga langit ago so lopa sa onot ago tgl go (pzojiod) so manga along iran ko manga kapipita, go so manga kagabi gabi"},{"SurahNumber":13,"VerseNumber":16,"Text":"Tharoang ka: \"Antawaa i khirk ko manga langit ago so lopa?\" Tharoang ka a: \"So Allah.\" Tharoang ka a: \"Ino niyo khowaa so salakaw Rkaniyan a manga panarigan, a da a mipapaar iran a rk o manga ginawa iran a gona ago morala?\" Tharoang ka: \"Ba magizan so bota ago so pphakaylay? Antawaa ba magizan so manga lilibotng ago so maliwanag? Ba so piyangmbaalan iran a manga sakoto o Allah na miyaka pangadn siran sa lagid o kiya pangadn o Allah, na miyaka zasaropai kiran so manga kaadn?\" Tharoang ka a: \"So Allah i miyadn ko langowan taman: Go Skaniyan so Isaysa, a Phakabaas"},{"SurahNumber":13,"VerseNumber":17,"Text":"Piyakatoron Iyan a phoon ko langit so ig, na tomiyoga so manga baogan, sii ko diyangka iyan: Na miyakaawid so dgan sa borabora a maliliyawaw na pd on so pkhatonag iran ko apoy a singanin sa parahiyasan, odi na pagigimo, borabora a lagid iyan. Lagid aya a kapphayaga o Allah ko bnar ago so ribat. Na so pman so borabora na pkhailang a mibobowang; na so pman so phakaompiya ko manga manosiya na ptharg ko lopa. Lagid aya a kapphayaga o Allah ko manga ibarat"},{"SurahNumber":13,"VerseNumber":18,"Text":"Bagian o siran a tiyarima iran so (katharo o) Kadnan iran so mapiya. Na siran oto a da iran tarimaa skaniyan na apiya pn mataan! a rk iran so matatago ko lopa langon, go babidn pn a lagid iyan, na iyaon iran oto sa ginawa iran (na di kiran matarima). Siran man na bagian iran so marata a itongan: Go darpa iran so naraka Jahannam a mikharatarata a kadnan"},{"SurahNumber":13,"VerseNumber":19,"Text":"Ino so taw a bbnarn iyan a aya bo a initoron rka a phoon ko Kadnan ka na so bnar, ba lagid o taw a skaniyan na bota? Aya bo a phakasabot on na so manga papantas i akal"},{"SurahNumber":13,"VerseNumber":20,"Text":"Siran na itotoman iran sa tarotop so diyandi o Allah, go di siran pndorat ko pasad"},{"SurahNumber":13,"VerseNumber":21,"Text":"Go siran na gi iran pakazompatn so inisogo o Allah a kapakazompata on, go somasangkop siran ko Kadnan iran, go ipkhalk iran so marata a itongan"},{"SurahNumber":13,"VerseNumber":22,"Text":"Go siran na miphantang siran, sa singanin ko kasosoat o Kadnan iran; go inipamayandg iran so sambayang; go miyammgay siran ko inibgay Ami kiran sa masoln go mapayag; go iphagrn iran so mapiya ko marata: Siran man na bagian iran so phakatondog a ingd"},{"SurahNumber":13,"VerseNumber":23,"Text":"Manga sorga a tatap a phamakasold siran on, go so taw a miyaratiyaya a pd ko manga loks iran, go so manga karoma iran, go so manga mori ran a taw: Na so manga malaikat na pphamanold kiran ko oman iisa a pinto"},{"SurahNumber":13,"VerseNumber":24,"Text":"(Gi iran tharoon a:) \"Kalilintad a sii rkano sabap ko kiyaphantang iyo! Na miyakapiyapiya so miyakatondog a ingd (a bagian niyo)"},{"SurahNumber":13,"VerseNumber":25,"Text":"Na siran oto a pphamarngkasn iran so diyandi o Allah, na oriyan o kiyatanto niyan, go pthpdn iran so inisogo o Allah, a kapakazompata on, go pphaminasa siran ko lopa; na siran man na rk iran so morka; go rk iran so mikharatarata a ingd"},{"SurahNumber":13,"VerseNumber":26,"Text":"So Allah na pphakaloagn Iyan so rizkhi ko taw a kabaya Iyan, go phakasimpitn Iyan. Na miyababaya siran sabap ko kawyagoyag ko doniya a: Da ko kawyagoyag ko doniya ko khiphapantagn iyan ko akhirat inonta na matag sagad a kapipiya ginawa"},{"SurahNumber":13,"VerseNumber":27,"Text":"Na gii tharoon o siran a da pamaratiyaya a: \"Ino a da a initoron on a tanda a phoon ko Kadnan iyan?\" Tharoang ka (ya Mohammad) a: \"Mataan! a so Allah na ndadagn Iyan so taw a kabaya Iyan; go pnggonanaon Iyan sii Rkaniyan so taw a somiyangor on"},{"SurahNumber":13,"VerseNumber":28,"Text":"Siran na miyamaratiyaya, go thatana so manga poso iran sabap ko tadm ko Allah: Tanodan ka sabap ko tadm ko Allah a kathatana o manga poso"},{"SurahNumber":13,"VerseNumber":29,"Text":"So siran a miyamaratiyaya, go pinggalbk iran so manga pipiya, na kapakadaya a bagian iran, ago mapiya a khandodan"},{"SurahNumber":13,"VerseNumber":30,"Text":"Lagid man oto a kiyasogo Ami rka (ya Mohammad) sii ko pagtaw a sabnar a adn a miyaypos ko miyaonaan iran a manga pagtaw; ka an ka kiran kapphangadii so iniilaham Ami rka; ko kaoongkira iran ko (Allah a) Masalinggagaw! Tharoang ka a: \"Skaniyan so Kadnan ko! Da a tohan a salakaw Rkaniyan! Skaniyan i siyarigan ko, go Skaniyan i Khandodan ko"},{"SurahNumber":13,"VerseNumber":31,"Text":"Na opama ka mataan! a adn a pphangadian a miyapakalalakaw sa sabap rkaniyan so manga palaw, odi na miyabnsad sa sabap rkaniyan so lopa, odi na minimbitiyarai sa sabap rkaniyan so miyamatay, (na misabap sa Qor´an aya!) kna, ka kapaar o Allah so pkhasowa sa kalangolangowan iyan. Ba di katawi o siran a miyamaratiyaya a o kabaya o Allah, na mataan! a khatoro Iyan so manga manosiya langon? Na da a parphay o siran a da pamaratiyaya sa kapkhasogat iran a tiyoba, sabap ko pinggolawla iran, odi na makadarpa ka ko marani ko darpa iran, taman sa makatalingoma so diyandi o Allah; mataan! a so Allah na di pndorat ko diyandi"},{"SurahNumber":13,"VerseNumber":32,"Text":"Na sabnsabnar a adn a piyamagompat a manga sogo ko miyaonaan ka: Na piyakadamay Akn so siran a da pamaratiyaya, oriyan iyan na siniksa Akn siran: Na antonaa i miyambtad o siksa Akn (kiran)"},{"SurahNumber":13,"VerseNumber":33,"Text":"Ino so Skaniyan a tomotonggo ko oman i baraniyawa ko pinggalbk iyan (ba lagid o salakaw Rkaniyan)? Na mimbaal siran sa manga sakoto o Allah. Tharoang ka a: \"Pamthowa niyo siran. Ba adn a maphanothol iyo Rkaniyan a di Niyan katawan ko lopa, antawaa ba sii bo ko kapapayag o katharo?\" Kna! ka pipharasan Ko siran a da pamaratiyaya so antangan iran a marata, go piyakasilay siran ko lalan (a ontol). Na sadn sa dadagn o Allah, na da dn a makanggonanao ron"},{"SurahNumber":13,"VerseNumber":34,"Text":"Adn a bagian iran a siksa ko kawyagoyag ko doniya, na matatangkd a so siksa ko akhirat na lawan on sa kargn: Na da dn a bagian iran a makarn ko (siksa o Allah)"},{"SurahNumber":13,"VerseNumber":35,"Text":"Aya ropaan o sorga a so inidiyandi ko miyamananggila, na pphamangondas ko kababaan iyan so manga lawasayg: So pangn´ngkn on na tatap ago so along iyan: Giyoto man i darpa o siran a miyamananggila; na aya darpa o da pamaratiyaya na so naraka"},{"SurahNumber":13,"VerseNumber":36,"Text":"Na so siran a inibgay Ami kiran so kitab na pkhababayaan iran so initoron rka: Na adn a pd ko pizagorompong a taw a oongkirn iyan so sabaad on. Tharoang ka (ya Mohammad) a: \"Aya bo a inisogo rakn na so kasimba ako ko Allah, go di ko pakisakotowan Skaniyan. Skaniyan i ipphanolon akn, go sii Rkaniyan so khandodan akn"},{"SurahNumber":13,"VerseNumber":37,"Text":"Na lagid man oto a kinitoronn Ami (ko Qor´an), a kokoman a basa Arab na ibt o onoting ka so manga kabaya iran a ribat ko oriyan o kiyapakatalingoma rka o katao, na da dn a kapanarigan ka, go da a makalinding rka ko (siksa o) Allah"},{"SurahNumber":13,"VerseNumber":38,"Text":"Na sabnsabnar a somiyogo kami sa manga sogo ko miyaonaan ka (ya Mohammad), go singgayan Ami siran sa manga karoma, go manga moriyataw: Na da mapatot ko sogo oba adn a mitalingoma niyan a tanda o di sabap sa idin o Allah. Oman i taalik na adn a kitab iyan"},{"SurahNumber":13,"VerseNumber":39,"Text":"Pphonasn o Allah so kabaya Iyan: Go pakathataknaan Iyan (so kabaya Iyan), ka sii Rkaniyan so tomadng o kitab"},{"SurahNumber":13,"VerseNumber":40,"Text":"Na o pakiilayn Ami rka so sabaad ko ididiyandi Ami kiran (a siksa), odi na tangann Ami ska na aya bo a paliyogat rka na so kapamakasampay (o sogoan rka): Na sii Rkami so itongan"},{"SurahNumber":13,"VerseNumber":41,"Text":"Ba iran da maylay a mataan! a Skami na pzangorn Ami so lopa na pkhorangan Ami so manga kilid iyan? Na so Allah i pkhokom, da a phakarn ko kokoman Iyan: Go Skaniyan i Magaani-itongan"},{"SurahNumber":13,"VerseNumber":42,"Text":"Na sabnar a miyagantangan sa marata so siran a miyaonaan iran; na kapaar o Allah so antangan sa kalangolangowan Iyan. Katawan Iyan so pkhasokat o oman i baraniyawa: Na khatokawan dn o da pamaratiyaya a antawaa i khibagian ko phakatondog a ingd"},{"SurahNumber":13,"VerseNumber":43,"Text":"Na gii tharoon o siran a da pamaratiyaya a: \"Kna a ba ka siyogo.\" Tharoang ka (ya Mohammad) a: \"Kiyasanaan dn so Allah a Saksi rakn ago sii rkano, go so taw a adn a katao niyan ko kitab"},{"SurahNumber":14,"VerseNumber":1,"Text":"Alif Lam Ra. (so Allah i mataa ko paka-aantapan Iyan on. Giya ungkai a Qor´an) Na kitab a initoron Ami rka (ya Mohammad), ka an ka mapakaawa so manga manosiya phoon ko manga lilibotng sa mawit ko maliwanag sabap sa idin o Kadnan iran sii ko okit o Allah a Mabagr a Pphodin"},{"SurahNumber":14,"VerseNumber":2,"Text":"A so Allah, a so rk Iyan so zisii ko manga langit ago so zisii ko lopa. Na so kabinasa na bagian o da pamaratiyaya a pd ko siksa a sangat"},{"SurahNumber":14,"VerseNumber":3,"Text":"Siran na matotomo iran so kaoyagoyag ko doniya a di so akhirat, go pphangalang siran ko lalan o Allah go pphlolobaan iran on a kabkhog iyan: Na siran man i matatago ko kadadag a mawatan"},{"SurahNumber":14,"VerseNumber":4,"Text":"Na da a siyogo Ami a sogo a ba di sii ko basa o pagtaw niyan, ka an iyan kiran mapayag (so sogoan). Na ndadagn o Allah so taw a kabaya Iyan; go pnggonanaon Iyan so taw a kabaya Iyan: Go Skaniyan i Mabagr, a Mawngangn"},{"SurahNumber":14,"VerseNumber":5,"Text":"Na sabnsabnar a siyogo Ami so Mosa rakhs o manga tanda Ami, (sa pitharo Ami) a: \"Pakaawa angka so pagtawng ka phoon ko manga lilibotng sa mawit ko maliwanag, go pakitadming ka kiran so manga limo o Allah.\" Mataan! a adn a matatago roo man a titho a manga tanda ko oman i mapantang a mananalamat"},{"SurahNumber":14,"VerseNumber":6,"Text":"Na gowani na pitharo o Mosa ko pagtaw niyan a: \"Tadmi niyo so limo rkano o Allah gowani ko sabtn kano Niyan ko pagtaw o Pir´awn; a irarasay ran rkano so marata a siksa, go pphanombaliin iran so manga wata iyo a manga mama, na phlambaan iran so manga babay rkano:\" Na adn a matatago roo man a tiyoba a phoon ko Kadnan iyo a lbi a mala"},{"SurahNumber":14,"VerseNumber":7,"Text":"Na gowani na piyakalangkap o Kadnan iyo a: \"Mataan! a o panalamat kano, na pagomanan rkano dn (so limo Akn); go mataan! a o ongkir kano, na mataan! a so siksa Akn na tanto a margn"},{"SurahNumber":14,"VerseNumber":8,"Text":"Na pitharo o Mosa a: \"O ongkir kano skano ago so taw a matatago ko lopa langon na mataan! a so Allah na da dn a mapkhno Niyan, a Khirk ko podi"},{"SurahNumber":14,"VerseNumber":9,"Text":"Ba rkano da makatalingoma so totholan ko siran a miyaonaan niyo? So pagtaw Noh, go so Ad, go so Samod, go so siran a miyaoriyan iran? da a matao kiran a inonta so Allah. Miyakawma kiran so manga sogo kiran rakhs o manga rarayag a karina; na piyangkhb iran so manga lima iran, sii ko manga ngari iran (sa otg), go pitharo iran a: \"Mataan! a skami na inongkir ami so inisogo rkano to, go mataan! a skami na titho a zasangka kami ko ipndolon iyo rkami oto sa mapayag a kazangka"},{"SurahNumber":14,"VerseNumber":10,"Text":"Pitharo o manga sogo kiran a: \"Ba adn a sangka ko makapantag ko Allah, a miyadn ko manga langit ago so lopa?\" Pthawagn kano Niyan, ka an Iyan rkano mapakada so manga dosa niyo, go pakalalanatn kano Niyan taman ko taalik a mappnto\". Pitharo iran a: \"Kna a ba kano di manosiya a lagid ami. Khabayaan iyo a kaalangan kami niyo ko pzimbaan o manga loks ami: Na witi kami niyo sa katantowan, a mapayag"},{"SurahNumber":14,"VerseNumber":11,"Text":"Pitharo kiran o manga sogo kiran a: \"Kna a ba kami manosiya a lagid iyo, na ogaid na so Allah na pmbgan Iyan sa limo so taw a kabaya Iyan ko manga oripn Iyan. Na di rkami patot oba adn a mawit ami rkano a katantowan inonta o sabap ko idin o Allah. Na so bo so Allah i sarigi o miyamaratiyaya"},{"SurahNumber":14,"VerseNumber":12,"Text":"Na andamanaya i di ami kasarigi ko Allah? A sabnar a tiyoro kami Niyan ko manga lalan ami; na mataan! a pphantang kami dn ko kiyapamakasakiti niyo rkami. Na so bo so Allah i sarigi o khisasarig"},{"SurahNumber":14,"VerseNumber":13,"Text":"Na pitharo o siran a da pamaratiyaya ko manga sogo kiran: \"Mataan! a pakaawaan ami skano dn ko lopa ami, odi na mataan! a makakasoy kano dn ko okit tano\". Na iniilaham kiran o Kadnan iran a: \"Mbinasaan Ami dn so manga darowaka"},{"SurahNumber":14,"VerseNumber":14,"Text":"Go pakaphagingdn Ami skano dn ko lopa ko oriyan iran. Giyoto man na rk o taw a inikalk Iyan so kapakatindg Iyan ko hadapan Ko, go inikalk Iyan so siksaz Akn"},{"SurahNumber":14,"VerseNumber":15,"Text":"Na miyangni siran sa tabang (ko Allah), na miyalogi so oman i takabor a somosorang (ko bnar)"},{"SurahNumber":14,"VerseNumber":16,"Text":"Sii ko khabolosan iyan so naraka Jahannam, go phakainomn ko ig a dana´"},{"SurahNumber":14,"VerseNumber":17,"Text":"Phlikgan on, go margn a kaphlinoa niyan on go pphakatalingoma on so kapatay phoon ko oman i darpa, a di bo phatay skaniyan: Go sii ko khabolosan iyan so siksa a mitataralo"},{"SurahNumber":14,"VerseNumber":18,"Text":"Aya ibarat o siran a da pamaratiyaya ko Kadnan iran na so manga amal iran na lagid o ombi, inibayog skaniyan o ndo ko alongan a kapananagompot iyan: da a khasakm iran ko pinggalbk iran a mayto bo: Giyoto man na skaniyan ikadadag a miyakawatawatan"},{"SurahNumber":14,"VerseNumber":19,"Text":"Bang ka di katawi a mataan! a so Allah i miyadn ko manga langit ago so lopa sii ko bnar? O kabaya Iyan, na khailang kano Niyan, go phakasambi sa kaadn a bago"},{"SurahNumber":14,"VerseNumber":20,"Text":"Na kna a ba oto margn ko Allah"},{"SurahNumber":14,"VerseNumber":21,"Text":"Na mabayar siran ko Allah langon: Na tharoon o manga lolobay ko siran a miyamanakabor a: \"Mataan! a skami na miyabaloy kami a pphangongonotan rkano; na una skano khalinding kami niyo ko siksa o Allah sa mayto bo?\" Tharoon iran a: \"O tiyoro kami o Allah, na miyatoro ami skanodn: Magizan rktano o ino mikhaminan tano, antawaa ba tano dn miphantang: Ka da bo a kaphagapasan tano"},{"SurahNumber":14,"VerseNumber":22,"Text":"Na tharoon o shaytan amay ka mapasad so kokoman a: \"Mataan! a so Allah na inidiyandi Iyan rkano so diyandi a bnar: Na inidiyandi akn rkano (so ribat), na diyorat akn skano. Na da a miyabaloy a kapaar akn rkano ogaid na giyogo akn skano, na inonotan ako niyo: Na di ako niyo phannditi, na aya pannditi niyo na so manga ginawa niyo. Di akn skano khatabangan, go di ako niyo khatabangan. Mataan! a sakn na inongkir akn so kinisakoto niyo rakn (ko Allah) gowani. Mataan! a so manga darowaka na adn a bagian iran a siksa a malipds"},{"SurahNumber":14,"VerseNumber":23,"Text":"Na pakasoldn so siran a miyamaratiyaya, go pinggalbk iran so manga pipiya ko manga sorga a pphamangondas ko kababaan iyan so manga lawasayg, makakakal siran roo sabap ko idin o Kadnan iran. Aya gi iran roo ikhokormata na \"Salaam"},{"SurahNumber":14,"VerseNumber":24,"Text":"Bang ka di katawi o andamanaya i kiyambaal o Allah sa ibarat? Katharo a mapiya lagid o kayo a mapiya, a so itado niyan na thatakna, na so sapak iyan na zisii ko kawang"},{"SurahNumber":14,"VerseNumber":25,"Text":"Pkhibgay niyan so onga niyan ko oman i masa, sabap sa sogoan o Kadnan iyan. Na phagmbaalan o Allah so manga ibarat ko manga manosiya, ka an siran pphakatanod"},{"SurahNumber":14,"VerseNumber":26,"Text":"Na aya ibarat o katharo a marata na lagid o kayo a marata a: Miyaandot ko liyawaw o lopa, a da a thataknaan iyan"},{"SurahNumber":14,"VerseNumber":27,"Text":"Pakathataknaan o Allah ko siran a miyamaratiyaya so katharo a thatana (so Laa Ilaaha Illallaah), sii ko kawyagoyag ko doniya, go sii ko akhirat; go ndadagn o Allah so manga darowaka: Na pnggolawlaan o Allah so kabaya Iyan"},{"SurahNumber":14,"VerseNumber":28,"Text":"Bang ka da katokawi so siran a pizambi iran so limo o Allah sa kadaa tadm. Na piyakapagingd iran so pagtaw iran ko ingd a binasa"},{"SurahNumber":14,"VerseNumber":29,"Text":"A so naraka Jahannam? A phakasold siran on na miyakaratarata a phagingdan"},{"SurahNumber":14,"VerseNumber":30,"Text":"Na miyangmbaal siran sa manga sakoto o Allah, ka an iran madadag (so manga manosiya) phoon ko lalan o Allah! Tharoang ka a: \"Zonor kano dn! ka mataan! a aya khabolosan iyo na so naraka"},{"SurahNumber":14,"VerseNumber":31,"Text":"Tharoang ka ko manga oripn ko a miyamaratiyaya a: Pthindgn iran so sambayang, go pphammgay siran ko inibgay Ami kiran, sa masoln ago mapayag, ko dapn kapakatalingoma o alongan a da a kaphapasai ron go da a kambobolayoka on (a phakabgay a gona)"},{"SurahNumber":14,"VerseNumber":32,"Text":"So Allah so miyadn ko manga langit ago so lopa, go piyakatoron Iyan a phoon ko kawang so ig, na minisabap on a kiyapakagmawa Niyan ko manga onga a pagpr rkano; go inipagadil Iyan rkano so manga kapal, ka adn pphamakaktas ko kalodan sabap ko sogoan Iyan; go inipagadil Iyan rkano so manga lawasayg (ka an iyo gii kanggonai)"},{"SurahNumber":14,"VerseNumber":33,"Text":"Go inipagadil Iyan rkano so alongan ago so olan, a tatap a dowa oto ko okit iran; go inipagadil Iyan rkano so gagawii ago so dawndaw (ka an iyo gii kanggonai)"},{"SurahNumber":14,"VerseNumber":34,"Text":"Go bigan kano Niyan ko oman i piyangni niyo Rkaniyan. Na o pagitonga niyo so limo o Allah, na di niyo dn maytong. Mataan! a so manosiya (a da paratiyaya) na titho a darowaka, a da a tadm iyan"},{"SurahNumber":14,"VerseNumber":35,"Text":"Na gowani na pitharo o Ibrahim: \"Kadnan ko, baloyang Ka angkai a ingd (a Makkah) a panarigan: Go pakawatana kong Ka ago so manga moriyataw akn ko kapakasimba mi ko manga barahala"},{"SurahNumber":14,"VerseNumber":36,"Text":"Kadnan ko, mataan! a siran na miyakadadag siran sa madakl ko manga manosiya; na sadn sa monot rakn na mataan! a skaniyan na pd akn, na sadn sa somorang rakn na mataan! a Ska i Manapi, a Makalimoon"},{"SurahNumber":14,"VerseNumber":37,"Text":"Kadnan ami, mataan! a sakn na piyakapagingd akn so sabaad ko manga moriyataw akn ko balintad (sa Makkah) a di kapmbasokan, a marani ko walaing Ka a pagaadatan; Kadnan ami! ka an iran mipamayandg so sambayang: Na baloyang Ka so manga poso o sabaad ko manga manosiya a magawi kiran, go riskhiing Ka siran ko manga onga: ka an siran makapanalamat"},{"SurahNumber":14,"VerseNumber":38,"Text":"Kadnan ami, mataan! a Ska na katawan Ka so isosoln ami go so ipapayag ami: Na da a makaphagma ko Allah a mayto bo sii ko lopa, go da a (makaphagma on) sii ko langit"},{"SurahNumber":14,"VerseNumber":39,"Text":"So podi na rk o Allah, a so inibgay Niyan rakn sii ko kiyaloks akn so Ismail go so Is´haq: Mataan! a so Kadnan ko i titho a Pphakan´g ko pangni"},{"SurahNumber":14,"VerseNumber":40,"Text":"Kadnan ko, baloya kong Ka a pphamayandg ko sambayang, go so sabaad ko manga moriyataw akn, Kadnan ami! Go tarimaang Ka so pangni akn"},{"SurahNumber":14,"VerseNumber":41,"Text":"Kadnan ami, napii akong Ka, go so mbala a loks akn, go so miyamaratiyaya, ko alongan a kapakatindg o itongan"},{"SurahNumber":14,"VerseNumber":42,"Text":"Na ding ka dn tharimaa i ba di maiin´ngka o Allah so gii nggolawlaan o manga darowaka. Aya bo a kapakalalanata Niyan kiran na taman bo ko alongan a khasambolayang on so manga kaylay"},{"SurahNumber":14,"VerseNumber":43,"Text":"Gii siran makanggagaan a milalangag iran a manga olo iran, a di siran phakaprk, go so manga poso iran na makakawang (sabap sa kalk)"},{"SurahNumber":14,"VerseNumber":44,"Text":"Na pakiiktiyaring ka ko manga manosiya so alongan a kapakatalingoma kiran o siksa: Na tharoon o siran a da pamaginontolan: \"Kadnan ami, pakalanata kaming Ka, sa taman bo ko taalik a di mathay: Ka tarimaan ami so sogoan Ka, go pagonotan ami so manga sogo!\" (na ismbag kiran:) \"Ba kano da zapa gowani sa da dn a kakhada iyo"},{"SurahNumber":14,"VerseNumber":45,"Text":"Na miyakapagingd kano ko piyamagingdan o siran a siyalimbotan iran a manga ginawa iran; go miyapayag rkano so inikidia Mi kiran; go inmbaalan Ami rkano so manga ibarat"},{"SurahNumber":14,"VerseNumber":46,"Text":"Na sabnar a piyagantangan iran so antangan iran a marata, na sii ko Allah so (balas o) antangan iran, go da mapatot ko antangan iran o bawn misabap a kaylang o manga palaw"},{"SurahNumber":14,"VerseNumber":47,"Text":"Na ding ka dn tharimaa so Allah a ba ndorat ko diyandi Iyan ko manga sogo Iyan: Mataan! a so Allah na Mabagr a Phapaar ko kandadan´g"},{"SurahNumber":14,"VerseNumber":48,"Text":"Sii ko alongan a kasambian so lopa sa salakaw a lopa, go (kasambian) so manga langit, go mabayar siran ko hadapan o Allah, a Isaysa, a Phakabaas"},{"SurahNumber":14,"VerseNumber":49,"Text":"Na maylaing ka so manga baradosa sa alongan oto a piyakaphapatonga ko manga patong"},{"SurahNumber":14,"VerseNumber":50,"Text":"So manga nditarn iran na tombaga a plangga, go mikokolob ko manga paras iran so apoy"},{"SurahNumber":14,"VerseNumber":51,"Text":"Ka imbadal o Allah ko oman i baraniyawa so pinggalbk iyan; mataan! a so Allah na Magaani-itongan"},{"SurahNumber":14,"VerseNumber":52,"Text":"Giya ungkai (a Qor´an) na tarotop a ndao ko manga manosiya: Go an on misabap a kapaka iktiyara kiran, go an iran katokawi a Skaniyan bo i tohan a Isaysa: Go an makowa a ndao o manga papantas i akal"}]}