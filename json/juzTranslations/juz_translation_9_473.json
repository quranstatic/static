{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":7,"VerseNumber":88,"Text":"Achinkulungwa awala wawalikwesyisye mwa wandu wakwe watite: “Chisimu uwwe chitum’binje mmwe Shuaibu m’musi mwetu pamo ni awala waakulupilile imo nimmwe, ayo iyayi nikuti chim’bujile kwene ku dini jetu.” Jwalakwe jwatite: “Namuno kuti tuli nkujiwenga?”"},{"SurahNumber":7,"VerseNumber":89,"Text":"“Chisimu chituwe tunsepele Allah unami naga tuli tuwujile ku dini jenu panyuma panti Allah ali atujokweleko, soni ngawa nkuwa kukwetu yakuwujila kwalakweko ikaweje naga Allah Ambuje wetu ali asachile, Ambuje wetu atenjele paumanyilisi wakuchimanya chilichose, kwa Allah pe ni kwatujeegamiile, Ambuje wetu! Jilanyani chilikati chetuwe ni wandu wetu mwakuonaonape, soni Mmwejo ni Wambone nnope mwa akwilanya.”"},{"SurahNumber":7,"VerseNumber":90,"Text":"Achinkulungwa awala wawakanile mwa wandu wakwe ni watite: “Nambo naga munkuye Shuaibu chisimu wanganyammwe pa jele ndemajo chim'be wakwasika.”"},{"SurahNumber":7,"VerseNumber":91,"Text":"Basi ni chakwembekenye chisikinya, mwanti wachelelwe (ali wawe) m’majumba mwao chitindiwalile"},{"SurahNumber":7,"VerseNumber":92,"Text":"Awala wawankaaniile Shuaibu waliji nti chisawu nganatamejepo (pamalopo), awala wawankaaniile Shuaibu ni wawaliji wakwasika"},{"SurahNumber":7,"VerseNumber":93,"Text":"Basi jwalakwe nijwatyochele aku juchitiji: “E wandu wangu! Chisimu pamasile panalungwisye mautenga ga Ambuje wangu kukwenu, soni ni nam'bundile misyungu (jambone), sano chinadandaulile chinauli wandu makafili?”"},{"SurahNumber":7,"VerseNumber":94,"Text":"Soni nganitutumisyeje m’musi (uliose) ntume jwalijose (ni kunkana) ikaweje twakwembekanyaga achimisyeneo ni ulanda kwisa soni makungu kuti atetewale"},{"SurahNumber":7,"VerseNumber":95,"Text":"Kaneka twagalausyaga pamalo pa yakusakala ni kuwikapo yambone (twatyochesyaga ulanda ni makungugo nkanakulupililepe), mpaka watupaga (ni kutupa soni ipanje yao), ni waikanaga mwakuwecheta yanti: “(Ata kalakala ni iyyiyipeyi) makungu ni ntendele yapataga achatati wetu (makunguga ngawa ligongo lya ukafili.)” Basi ni twakwembekanyaga mwachisupuchisya akakumanyilila"},{"SurahNumber":7,"VerseNumber":96,"Text":"Soni ingawe yanti achimisyene misio wakulupilile ni kuwa ni woga (wakun'jogopa Allah), chisimu tungaugulile upile kuumila kwinani ni pasi, nambo kuti wakaaniile, basi ni twakwembekenye ligongo lya yawaliji nkupanganya"},{"SurahNumber":7,"VerseNumber":97,"Text":"Ana achimisyene misio akuliona kuti ali pantunjelele kwanti ngawa nkwaichilila ipotesi Yetu lwachilo ali nnugono"},{"SurahNumber":7,"VerseNumber":98,"Text":"Kapena achimisyene misio akuliona kuti ali pantunjelele kwanti ngawa nkwaichilila ipotesi Yetu lwansana ali nkung'anda"},{"SurahNumber":7,"VerseNumber":99,"Text":"Ana akuliona kuti ali pa ntunjelele ku mitego ja Allah? Basi ngawa nkuliona kuti ali pa ntunjelele ku mitego ja Allah ikaweje wandu wali wakwasika"},{"SurahNumber":7,"VerseNumber":100,"Text":"Ana nganiyiwa yakumanyika kwa awala waachitawele chilambo panyuma pa achimisyene (wawatamagamo kala) yanti; Uwwe tungasache tungapatisye ipotesi ligongo lya sambi syao, ni kwadinda m’mitima mwao kwanti nganawa apikene (chilichose)"},{"SurahNumber":7,"VerseNumber":101,"Text":"Jalakwejo nimisi jatukunsimbila sine mwa ngani syakwe, soni chisimu chene achimitenga wao waichilile ni ilosyo yakuonechela palangulangu, basi ni nganawa wanti ni kuikulupilila yawaikanile kala, iyyoyopeyo niyakasatiji Allah pakudinda m’mitima ja achimakafili"},{"SurahNumber":7,"VerseNumber":102,"Text":"Soni nganituchisimana kwa wajinji mwa wanganyao chilanga chilichose (chawaliji nkuchikwanisya), nambo twaasimene wajinji mwa wanganyao ali wakunyosya"},{"SurahNumber":7,"VerseNumber":103,"Text":"Kaneka panyuma pao (achimitenga wasalidweo), twantumisye Musa ni isimosimo Yetu kwa Firiauna ni nduna syakwe, basi ni waitesile lupuso pakuikana, basi nnole mujawelele mbesi ja akuwatanganya"},{"SurahNumber":7,"VerseNumber":104,"Text":"Sano Musa jwatite: “E mmwe Firiauna! Chisimu une ni Ntenga jwakuumila kwa M'mbuje jwa iwumbe yosope.”"},{"SurahNumber":7,"VerseNumber":105,"Text":"“Ikusosekwa kukwangu kuti ngasinam'bechetela Allah ikaweje yakuonaonape, chisimu nam'bichiiliile wanganyammwe ni chisimosimo chakuonechela chakuumila kwa M’mbuje gwenu, basi mwalekani mbigule nao wanache wa Israila.”"},{"SurahNumber":7,"VerseNumber":106,"Text":"(Firiauna) jwatite: “Nam'baga m'biiche ni chimanyisyo basi ikaani nacho naga nkuwecheta yakuona.”"},{"SurahNumber":7,"VerseNumber":107,"Text":"Basi (Musa) ni jwaponyisye simbo jakwe (pasi). Nalole! Jasyuchile lijoka lyakuonechela"},{"SurahNumber":7,"VerseNumber":108,"Text":"Soni ni jwakopwesye ligasa lyakwe. Nalole! Lyasyuchile lyeswela (lyakumelemenda) kwa akulola"},{"SurahNumber":7,"VerseNumber":109,"Text":"Achinkulungwa wa mwa wandu wa Firiauna (pakwitichisyana ni Firiaunajo) watite: “Chisimu jwalakweju ni nsawi jwakumanyilila nnope (usawi).”"},{"SurahNumber":7,"VerseNumber":110,"Text":"“Jukusaka kuti junkopokasye m’chilambo mwenu, ana nitinnamule yantiuli?”"},{"SurahNumber":7,"VerseNumber":111,"Text":"Wanganyao watite (pakumpanga lunda Firiauna): “Munnechelesyani panandi jwalakwe ni nkulugwejo (nkaawulaga chitema), nintumisye m’misinda akusonganganya.”"},{"SurahNumber":7,"VerseNumber":112,"Text":"“Kuti ayiche najo kukwenu nsawi jwalijose jwali jwakumanyilila nnope (usawi).”"},{"SurahNumber":7,"VerseNumber":113,"Text":"Ni wam'bichilile asawi Firiauna. Wanganyao watite: “Chisimu kukwetu chikuwe kwana malipilo (gambone) natuwaga uwwejo ni wakupunda.”"},{"SurahNumber":7,"VerseNumber":114,"Text":"Jwalakwe jwatite: “Elo, konjechesya soni pelepo, chisimu wanganyammwe chim'be mwa akuwandichisyidwa (kukwangu).”"},{"SurahNumber":7,"VerseNumber":115,"Text":"Wanganyao watite: “E mmwe Musa! Mwine chimponye kaje, kapena uwwe niwachituwe akuponya (mwakutandilila)?”"},{"SurahNumber":7,"VerseNumber":116,"Text":"Jwalakwe jwatite: “Ponyani.” Basi ndema jawaponyisye wagalojile meso ga wandu ni kwataga woga, ni waiche ni usawi wekulungwa nnope"},{"SurahNumber":7,"VerseNumber":117,"Text":"Ni twajuuwiile (malowe) kwa Musa ganti: “Ponyani simbo jenu.” Nalole! Jalakwe jamisile mwanakamo yaunami yawaliji nkulosya"},{"SurahNumber":7,"VerseNumber":118,"Text":"Basi chasimichiche chakuona ni yaweseche yawaliji nkutenda"},{"SurahNumber":7,"VerseNumber":119,"Text":"Basi niwapundidwe palakwepo niwasyuchile kuwa wakunyosyeka"},{"SurahNumber":7,"VerseNumber":120,"Text":"Asawi ni waligwisyisye pasi kusujudu"},{"SurahNumber":7,"VerseNumber":121,"Text":"Watite: “Tunkulupilile M'mbuje jwa iwumbe yosope.”"},{"SurahNumber":7,"VerseNumber":122,"Text":"“M'mbuje jwa Musa ni Haruna.”"},{"SurahNumber":7,"VerseNumber":123,"Text":"Firiauna jwatite: “Ana munkulupilile jwalakweju une nkaninampe lusa? Chisimu aga ni malindi gantesile wanganyammwe mu nsindamu kuti mwakoposyemo achinsyene (nintawale jemanja), basi pangakawapa chiyyimanye (yachinantende).”"},{"SurahNumber":7,"VerseNumber":124,"Text":"“Chisimu chingate makono genu ni ngongolo syenu mwakutindanya (ligasa lyakun'dyo ni likau lyakunchiji, kapena ligasa lyakunchiji ni likau lyakun'dyo), kaneka ni chinankomele pansalaba wanaose.”"},{"SurahNumber":7,"VerseNumber":125,"Text":"Wanganyao watite: “Chisimu uwwe kwa M'mbuje gwetu tukuujila.”"},{"SurahNumber":7,"VerseNumber":126,"Text":"“Soni pangali ulemwa uliose wankuuona kukwetu ikaweje kuti tuikulupilile ilosyo ya M'mbuje gwetu ndema jaituyichilile. Ambuje wetu! Tupungulilani kupilila ni ntupe chiwa tuli Asilamu.”"},{"SurahNumber":7,"VerseNumber":127,"Text":"Achinkulungwa wa mwa wandu wa Firiauna ni watite (pa kunchoonga Firiauna): “Ana nitin'gambe kunnechelesya Musa ni wandu wakwe kuti awatanganyeje pa chilambo, ni antundumalile mmwe ni milungu jenu?” Jwalakwe jwatite: “Chituwulaje wanache wao wachilume nikwaleka umi wanache wao wachikongwe, soni chisimu uwwe pa wanganyao tukwete machili gakwakombolela.”"},{"SurahNumber":7,"VerseNumber":128,"Text":"Musa jwatite kwa wandu wakwe: “Wendani chikamuchisyo kwa Allah soni pililani, chisimu chilambochino cha Allah chaachipeleche kwa waakwasaka mwa achikapolo Wakwe kuwa wawinjila. Soni mbesi (jambone) jili kwa wandu wawoga (wakun'jogopa Allah).”"},{"SurahNumber":7,"VerseNumber":129,"Text":"Wanganyao watite: “Tuwele tuli nkulagasyidwa mmwe nkanintuyichilile, ni (sano jakwe) panyuma pakutuyichilila!” Jwalakwe jwatite: “Mwinetu M'mbuje gwenu kuwa nkun'jonanga mmagongo jwenu, ni kumpisya kutama wanganyammwe pachilambo kuti alole mwachintendeleje (itendo yenu).”"},{"SurahNumber":7,"VerseNumber":130,"Text":"Soni chisimu twakwembekenye kusyene wandu wa Firiauna ni yaka ya chilala, kwisa soni kupunguka kwa isogosi, kuti wanganyao awe wakumbuchila"},{"SurahNumber":7,"VerseNumber":131,"Text":"Basi (waliji wanti) naga umbone waichililemo watiji: “Yetuwe ni yeleyayi.” Nambo naga kwapata yakusakala, niwantutilaga chitapani Musa ni wali najo imo (kuti ni waakwatapanya). Manyililani yanti chitapani chao chili kwa Allah (ligongo lya itendo yao yangalumbana), nambo kuti wajinji mwa wanganyao ngakumanyilila"},{"SurahNumber":7,"VerseNumber":132,"Text":"Soni watite (pakunsalila Musa): “Chilosyo chilichose chachim'biche nacho kukwetu kuti ntulojele nacho (chin'gambe kulilagasya), uwwetu nganituwa tunkulupilile mmwe.”"},{"SurahNumber":7,"VerseNumber":133,"Text":"Basi ni twatumichisye wanganyao chigumula, sombe, njipi, mola kwisa soni myasi (kuwa malundelunde ga) ilosyo yakuonechela, basi ni walikwesyisye ni waliji soni wandu wakulewa"},{"SurahNumber":7,"VerseNumber":134,"Text":"Soni pandema jayaliji nkwagwila ilagasyo watiji: “E mmwe Musa! Tuwendelani kwa Ambuje wenu ligongo lya chilanga Chakwe chawatawene namwe (chanti chatutyochesye ilagasyo naga tukulupilile), chisimu naga nkututyochesya ilagasyo, chitunkulupilile kwene soni chitwaleche kwene kuwigula nomwe wanache wa Israila.”"},{"SurahNumber":7,"VerseNumber":135,"Text":"Nambo ndema jatwaliji nkwatyochesya ilagasyoyo kwakwikanila ndema jawaliji nkuwajilwa kujiyika, papopo wanganyao waliji nkukasa chilanga mwanakamo"},{"SurahNumber":7,"VerseNumber":136,"Text":"Basi ni twauchisye mbusyo wanganyao (syakupoteka nnope), mwanti twamisyisye m'mbwani ligongo lyanti wanganyao wakaaniile ilosyo Yetu, niwaliji soni ali nkuikwanjila"},{"SurahNumber":7,"VerseNumber":137,"Text":"Ni twatesile wandu awala wawaliji nkuonedwa mpela wangalikombolela (ligongo lya ukapolo wali wanache wa Israila) kuwa wawinjila kungopoko kwa chilambo (cha Shami) ni kungapililo kwakwe akula kwatwatasileko upile, ni lyakalulile lilowe lya Ambuje wenu lyalili lyambone kwa wanache wa Israila ligongo lya kupilila kwao, soni ni twagajonasile masengo gawaliji nkupanganya Firiauna ni wandu wakwe (mpela ga unamalima) kwisa soni majumba gawaliji nkwimika njo"},{"SurahNumber":7,"VerseNumber":138,"Text":"Ni twajombwesye wanache wa Israila mbwani, basi ni wasimene wandu ali nkubindichila ku isanamu yao (pa kuigalagatila). Wanganyao watite: “E mmwe Musa! Tutendelani nnungu jwetu yatite pakola wanganyao milungu jao.” Jwalakwe jwatite: “Chisimu wanganyammwe ni wandu ajinga.”"},{"SurahNumber":7,"VerseNumber":139,"Text":"“Chisimu wanganyawa tachiwa wakonanjidwa pa yalitomecheyi, soni ni iwele yantega yawele ali nkupanganya.”"},{"SurahNumber":7,"VerseNumber":140,"Text":"Jwalakwe jwatite: “Ana jwangawaga Allah nansosele jenumanja kuwa nnungu, kutendaga Jwalakwe anchimbichisye kupunda iwumbe yosope (yandawi jenu)?”"},{"SurahNumber":7,"VerseNumber":141,"Text":"Soni (kumbuchilani) katema katwan'jokwele ku wandu wa Firiauna wawaliji nkumpa ilagasyo yakusakala nnope, waliji nkuwulaga wanache wenu wachilume ni kwalekaga umi wanache wenu wachikongwe, sano mu yalakweyo mwaliji mwana kulinjidwa kwekulungwa nnope kwakutyochela kwa M'mbuje gwenu"},{"SurahNumber":7,"VerseNumber":142,"Text":"Ni twampele chilanga Musa cha ilo makumi gatatu (kuti atende ibada kaneko tumpe Taurat), ni twaikwanilisye ni (ilo ine) likumi, ni jakwanile ndema jachilanga cha Ambujegwe (chakuja kumpa Tauratijo) mu ilo makumi ncheche. Musa ni jwatite kwa nchimwenegwe Haruna: “Tamilani chitengu changu pa (kwalongolela) wandu wangu soni kolosyani, ni ngasinkuya litala lya akuwatanganya.”"},{"SurahNumber":7,"VerseNumber":143,"Text":"Sano ndema ja jwaiche Musa pamalo gachilanga Chetu, Ambujegwe nikuwecheta najo, jwatite: “Ambuje wangu! Lilosyani kukwangu kuti nam'bone.” Jwalakwe jwatite: “Nganim'ba mumbweni, nambo lilolani litumbi, naga litamilichiche pamalo pakwe chinkomboleche kumbona.” Basi ndema ja walionesye Ambujegwe kwitumbi walitesile kuwa lyakusyajika, sano Musa ni jwagwile kwakomoka. Basi ndema ja jwasisimwiche jwatite: “Kuswejela ni Kwenu! Ndesile toba kukwenu, soni une ni jwandanda mwa akukulupilila.”"},{"SurahNumber":7,"VerseNumber":144,"Text":"(Allah) jwatite: “E mmwe Musa! Chisimu Une nansagwile mmwejo mwa wandu (wosope), kunsagulila utenga Wangu ni kuwecheta Kwangu (nomwe), basi pochelani yanampeleyi ni m'be mu wakutogolela.”"},{"SurahNumber":7,"VerseNumber":145,"Text":"Ni twannembele jwalakwejo m’maubawu kuumila mu chindu chilichose chiigaanyo, ni kusalichisya kwa chindu chilichose, (ni kuntenda kuti): “Basi gakamulisyani mwamachili, ni mwalamuleje wandu wenu kuti agakamulisyeje mwaumbone wakwe wannope. Pangakawapa chinannosye misi ja wakunyosya.”"},{"SurahNumber":7,"VerseNumber":146,"Text":"Chinawambasye ku ma Aya Gangu awala waakulikwesya pa chilambo mwangali ligongo lyakuona, mwanti naga ali achiweni chilosyo chilichose ngakasachikulupililaga, soni naga ali aliweni litala lyachongoko ngakulitenda kuwa litala, nambo naga aliweni litala lyakusokonechela akulitendaga kuwa litala, yalakweyo ni ligongo lyanti wanganyao wakaaniile ilosyo Yetu, niwaliji soni ali nkuikwanjila"},{"SurahNumber":7,"VerseNumber":147,"Text":"Sano awala waakaaniile ma Aya Getu ni kusimangana kwa ku Akhera, gajonasiche masengo gao. Ana chachilipidwa (inepe) yangawaga yawaliji nkupanganya"},{"SurahNumber":7,"VerseNumber":148,"Text":"Ni waalitendele wandu wa Musa panyuma pakwe (jwele ali apite kwitumbi kuupochela Taurat) kuumila mu ipeto yao (ya golodi ni silifa) kang'ombe (kuwa kannungu kao), kakaakwete chiwiliwili chachakoposyaga lilowe (mpela chawumi), ana nganayionaga wanganyao yanti kalakweko nganikawechetekasyaga soni nganikaajoongolelaga kwitala (lililyose)? Walitendele kalakweko (kuwa kannungu kao) ni waliji wakulitenda lupuso"},{"SurahNumber":7,"VerseNumber":149,"Text":"Sano ndema ja waaligambile ni kuyiona yanti wanganyao pamasile paasokonechele watite: “Naga ngaakututendela chanasa Ambuje wetu, ni kutukululuchila chisimu chene chituwe mu wakwasika.”"},{"SurahNumber":7,"VerseNumber":150,"Text":"Sano ndema ja jwaujile Musa ku wandu wakwe juli jugasabiche ni kupwelembwesuka, jwatite: “Kaje kusakala yamwasigele nchitendaga panyuma pangu! Ana nkulumisye chilamusi cha M’mbuje gwenu (pakulitendela yenuyenupe nkaniyyimanye yatannamule)?” Ni jwaponyisye (pasi) maubawu, kaneka nijwakamwile ntwe wa nchimwenegwe ni kuuwutila kukwakwe. (Haruna) jwatite: “Mwanache jwa mama! Chisimu wandu wambweni ungali machili, mwanti wasigele panandi kuti ambulaje, basi nkaasengwachisya amagongo pa une (pakumba ipotesi), soni nkambika pamo ni wandu wakulitenda lupuso.”"},{"SurahNumber":7,"VerseNumber":151,"Text":"(Musa) jwatite: “Ambuje! Mungululuchilani une ni achimwene wangu, ni ntujinjisye mu chanasa Chenu, soni Mmwe ni Wachanasa channope kwapunda wachanasa wosope.”"},{"SurahNumber":7,"VerseNumber":152,"Text":"Chisimu awala walitendele kang'ombe (kuwa kannungu kao), chijapate gasabu jakuumila kwa M’mbuje gwao kwisa soni kunyosyeka pa umi wa duniya, soni iyyoyopeyo niyatukutiji pakwalipila wakusepelela (unami mu Dini)"},{"SurahNumber":7,"VerseNumber":153,"Text":"Soni awala watesile yakusakala kaneka ni kutenda toba panyuma pakwe ni kulupilila, chisimu Ambuje wenu panyuma pakwe awele Wakululuka kusyene, Wachanasa channope"},{"SurahNumber":7,"VerseNumber":154,"Text":"Sano ndema ja jatulele kwa Musa gasabu, jwagalokwete maubawu gala, soni m’malemba mwakwe mwaliji mwana chongolo kwisa soni chanasa kwa awala wali ni woga wakun'jogopa Mmbuje gwao"},{"SurahNumber":7,"VerseNumber":155,"Text":"Ni jwasagwile Musa mu wandu wakwe achalume makumi nsano na gawili (wawaliji wambone) kuti ajaule kumalo gachilanga Chetu (chatwapangene najo Musajo kuti akaiche nao kwitumbi kuti akaawendele chikululuko achimijao wana galagatilaga kang'ombe wala), basi ndema jachakwembekenye chisikinya chamachili (Musa) jwatite: “Ambuje! Nkasache nkaajonasile wanganyawa nonejwakwe kalape (pameso pa achimijao wosope kuti amanyilile yanti ngawa ndekwaulaga une). Ana nkutujonanga pa yatesile wawawate mwetuwe? Nganijiwatu jalakweji ikaweje fitina Jenu jankwalechelela najo kusokonechela wankwasaka nikwajongola wankwasaka, Mmwe ni Nkutugosa jwetu, basi tukululuchilani uwwe ni kututendela chanasa, soni Mmwe ni Wambone nnope mwa akukululuka wosope.”"},{"SurahNumber":7,"VerseNumber":156,"Text":"“Soni tulembelani yambone pa duniya pano ni ku Akhera kwakwe, chisimu uwwe tuwujiile Kukwenu.” (Allah) jwatite: “Ilagasyo Yangu chinansausye nayo jwangunsaka (mwa wandu wakusakala), sano chanasa Changu ni chin'jeeneele chindu chilichose (pa duniya), nambo (ku Akhera) chinjalembela chalakwe (chanasacho) kuti chikaapate awala wali ni woga (wakun'jogopa Allah) ni akutolaga Zaka, kwisa soni awala waakuwa ali nkugakulupilila ma Aya Getu.”"},{"SurahNumber":7,"VerseNumber":157,"Text":"“Awala waakunkuya Ntenga, Ntume jwangapakombola kulemba ni kuwalanga, ajula jwaakunsimana juli julembedwe kukwao mu Taurat kwisa soni mu Injil, akwalamulaga kutenda yaukoto ni kwalekasyaga yangalumbana, ni akwakundisyaga yambone ni kwakanyaga yausakwa, ni akwatula misigo jao ni makongwa gagaliji pa wanganyao (malamusi gakusausya kugakuya), basi awala wankulupilile jwalakwe (Muhammadi ﷺ) ni kunchimbichisya ni kunkamuchisya ni kuya lilanguka (Qur’an) lyalyatulusyidwe imo ni jwalakwe, wanganyao niwali wakupunda.”"},{"SurahNumber":7,"VerseNumber":158,"Text":"Jilani (mmwe Muhammadi ﷺ): “E jenumanja wandu! Chisimu une ni Ntenga jwa Allah kukwenu wanaose, Ajula jwauli Wakwe uchimwene wa kumawunde ni petaka, pangali nnungu jwine (jwakuwajilwa kun'galagatila) ikaweje Jwelepejo, akupelekaga umi ni chiwa, basi munkulupililani Allah ni Ntenga Jwakwe, Ntume jwangapakombola kulemba ni kuwalanga, ajula jwaakunkulupilila Allah ni malowe Gakwe, ni munkuyani kuti n'jongoche.”"},{"SurahNumber":7,"VerseNumber":159,"Text":"Soni mu wandu wa Musa mwana likuga lyalikwaajongolela (achimijao) ku yakuona (Usilamu), soni ni yakuonayo akutendaga chilungamiko"},{"SurahNumber":7,"VerseNumber":160,"Text":"Ni twaagawenye wanganyao ngosyo likumi kwisa siwili kuwa makuga (gekulungwakulungwa), ni twampele malowe Musa ndema jawam'bendile wandu wakwe mesi, kuti: “Putasyani simbo jenujo peganga.” Basi nisyaumile mwalakwemo sulo likumi kwisa siwili, mwanti lukosyo lulilose lwamanyilile pakumwela pakwe. Soni twaaunichile ni m'bulili wa liunde, ni kwatuluchisya manna ni salwa, (nikwatenda kuti): “Lyagani mu yambone yatumpeleyi.” Ni nganatutenda lupuso Uwwe, nambo achimisyene ni wawaliji nkulitenda lupuso"},{"SurahNumber":7,"VerseNumber":161,"Text":"Soni (mwakumbusyani) katema kayawechetedwe kukwao yanti: “Tamani m'musi awu (wa Baitul Muqaddas), ni n’dyeje mwalakwemu palipose pansachile, ni m'becheteje kuti: ‘Tukululuchilani ilewi yetu.’ Soni jinjililani pannango chiinamile. Chitunkululuchile ilewi yenu, chitwajonjechesye (yambone) wakolosya.”"},{"SurahNumber":7,"VerseNumber":162,"Text":"Nambo wawalitesile lupuso mwa wanganyao wagalawisye (lilamusi lila mwanti wawechete) malowe gane gangawaga gawasalilidwe gala, sano ni twatumisye pa wanganyao ipotesi kutyochela kwinani ligongo lyakulitenda kwao lupuso"},{"SurahNumber":7,"VerseNumber":163,"Text":"Soni mwawusyani wanganyao ya musi (wa Ayilah) wawaliji mungulugulu mbwani, ndema jawaliji (achinsyene musio) nkuguluka mpingu wa (lisiku) Lyakuweluka (wangaja kuwulaga somba nambo kutenda ibadape), pandema jasyaichililaga somba syao mwakwela lisiku lyakuweluka lyao, nambo lisiku lyangawa lyakuweluka lyao nganisyaichililaga, yele niyatwatite pakwalinga ligongo lya kunyosya kwao"},{"SurahNumber":7,"VerseNumber":164,"Text":"Soni (mwakumbusyani) katema kalyawechete likuga line mwa wanganyao (pakwawusya wandu wawaliji nkwajamuka awala wana gulukaga mpingu wa lisiku lyakuweluka): “Nkulilagachisya chichi kwajamuka wandu wanti Allah asigele panandi kwajonanga kapena kwapa ilagasyo yakupoteka nnope?” Wanganyao watite: “Tupate pakuliwalanjila kwa M'mbuje gwenu (kuti twajamukaga nambo nganatupikanilaga), ni kuti mwine wanganyao chawe ni woga (wakun'jogopa Allah).”"},{"SurahNumber":7,"VerseNumber":165,"Text":"Sano katema kawaapwaanyiile ayila yawaliji nkukumbusyidwa, twajokwele awala wawakanyaga yakusakala, ni twakwembekenye awala wawalitendaga lupuso ni ilagasyo yakusakala nnope ligongo lya kunyosya kwao"},{"SurahNumber":7,"VerseNumber":166,"Text":"Basi ndema ja walikwesyisye pangaleka yawakanyisyidweyo, twasalile kuti: “Syukani majani gakunyosyeka.”"},{"SurahNumber":7,"VerseNumber":167,"Text":"Soni (mwakumbusyani) ndema ja wagombelesye Ambuje wenu yanti; chisimu chene taweje ali nkwatumichisya (Ayudao) mpaka lisiku lya Kiyama wachaweje ali nkwapa ilagasyo yakusakala, chisimu Ambuje wenu ni Wachitema pakupeleka ipotesi, soni chisimu Walakweo ni Wakululuka kusyene Wachanasa channope"},{"SurahNumber":7,"VerseNumber":168,"Text":"Ni twalekangenye (Ayudao) pa chilambo kuwa mikutula-mikutula, wane mwa wanganyao wambone, nambo wane nganawa wanti iyyo, soni ni twalinjile ni yambone kwisa soni yakusakala kuti awujile (kwa Allah)"},{"SurahNumber":7,"VerseNumber":169,"Text":"Basi ni walundite panyuma pao akulunda (wakusakala) wawachitawele chitabu (cha Taurat nambo mwangali kuchikuuya), waliji nkulisagulila ichindu (yakusakala) ya auno (umi) wapasi, ni kuwechetaga (mwakuliwimba): “Ichikululuchidwa kukwetu (kuwa mpela akutenda toba).” Nambo soni yeti naga kwaichilila ichindu ine (yakusakala) yanti chisawu iyyoyo waigundumilaga pakuijigala (kutendaga ali watende toba). Ana nganichijigalidwa chilanga kukwao cha m'Chitabu chanti ngasam'bechetela Allah ikaweje yakuonaonape? Kutendaga wanganyao asoomile yaili mwalakwemo? Sanotu Nyumba Jambesi jichiwa jambone nnope kwa wandu wali ni woga (wakun'jogopa Allah), ana jenumanja wangali lunda"},{"SurahNumber":7,"VerseNumber":170,"Text":"Sano awala waakukamulisya chitabu (pa kuikuya yaili mwalakwemo), ni kwimikaga Swala mwakolosya (tuchalipila yambone), chisimu Uwwe wangajonanga malipilo ga akwilanya"},{"SurahNumber":7,"VerseNumber":171,"Text":"Soni (mwakumbusyani) katema katwalinyakwile litumbi pachanya pao ni kuwa mpela nsakasa, ni wasimichisye yanti chilyagwile, (twaasalile yanti): “Kamulisyani yatumpeleyi (Taurat) mwamachili, soni kumbuchilani (malamusi) gagali mwalakwemo kuti jenumanja m'be ni woga (wakun'jogopa Allah).”"},{"SurahNumber":7,"VerseNumber":172,"Text":"Soni (kumbuchilani) katema kawakopwesye Ambuje wenu mu wanache wa Adam kuumila m’migongo jao wanache wao (wane kuumila m’migongo ja wane muchachiwelekanilana, soni wosope nikwakoposya mun'gongo wa Adam), ni kwatendekasya kuwa mboni syakulitendela achimisyene (yakunda Tauhidi, pakwatenda kuti): “Ana nganimba Nam'mbuje gwenu?” Wanganyao watite: “Elo! Tuteendeele umboni (kuti Mmwejo ni Ambuje wetu).” Ntaakwiisa kuwecheta lisiku lya Kiyama yanti: “Chisimu uwwe pangali chatwachimaanyi chakwayana ni yele (ya Tauhidiyi).”"},{"SurahNumber":7,"VerseNumber":173,"Text":"Kapena ntaakwiisa kuwecheta kuti: “Chisimu achatati wetu ni wawawanganyisye (Allah ni isanamu) kala, sano uwwe twagambile kuwa wanache (watwaiche) panyuma pao (ni kwaakuuyaaga), ana ni chintujonanjeje ligongo lya yawatesile wakuya yaunami?”"},{"SurahNumber":7,"VerseNumber":174,"Text":"Soni iyyoyopeyo ni yatukuti pagopolanya ma Aya, soni kuti wanganyao awujile (kwa Allah)"},{"SurahNumber":7,"VerseNumber":175,"Text":"Mwaasoomelaani wanganyao abali ja ajula jwatwampele ma Aya Getu, basi jwele nikuliiwuulaamo, sano shetani niwankuyiye (nikuwa najo), basi ni jwaliji mu wakusokonechela"},{"SurahNumber":7,"VerseNumber":176,"Text":"Soni tungasache tunganyyakwile (pa uchimbichimbi) ni gele (ma Ayago), nambo kuti jwalakwe jwapendechele ku duniya ni kuya isako yakwe, basi chilandanyo chakwe chili chisawu mbwa janti nkujikalipilamo jikasapumasika (pakutiila) mwakoposya lulimi, natamuno kujileka (ngajikalipila) jikasapumasikape mwakoposya lulimi, chele ni chilandanyo cha wandu awala waakaaniile ma Aya Getu, basi siimbaani ngani kuti wanganyao achetelele"},{"SurahNumber":7,"VerseNumber":177,"Text":"Kaje kusakala chilandanyo cha wandu awala waakaaniile ma Aya Getu! Soni achimisyene niwawele ali nkulitenda lupuso"},{"SurahNumber":7,"VerseNumber":178,"Text":"Mundu jwan'jongwele Allah, basi nijwali jwakongoka, nambo wawalechelele kusokonechela, basi wanganyao niwali wakwasika"},{"SurahNumber":7,"VerseNumber":179,"Text":"Soni chisimu chene twajiguumbiile Jahannama majini gamajinji kwisa soni wandu (watakajinjileko), wanganyao akwete mitima nambo wangamanyilila najo, meso soni akwete nambo wangalolela nago, ni mawiwi gakwe akwete nambo wangapikanila nago, wanganyao ali chisawu inyama, gambakuti wanganyao ni wali wakusokonechela nnope (kumpunda inyama), wanganyao ni wali waakwaanjila (malamusi ga Allah)"},{"SurahNumber":7,"VerseNumber":180,"Text":"Soni Allah jukwete mena gambone nnope, basi mum’bombani nago, ni mwaleche awala waakugapombotasya mena Gakwe, chachilipidwa pa yawaliji nkupanganya"},{"SurahNumber":7,"VerseNumber":181,"Text":"Soni mu wandu watwagumbile, mwana likuga lyalikwaajongolela (achimijao) ku yakuona, soni ni yakuonayo akutendaga chilungamiko"},{"SurahNumber":7,"VerseNumber":182,"Text":"Soni awala waakaaniile ma Aya Getu, chitwajigale mbolembole wa ku ipotesi kupitila m’matala gangaakugamanyilila"},{"SurahNumber":7,"VerseNumber":183,"Text":"Soni ngamba kwalechelela wanganyao, chisimu mpango Wangu uwele wakulimbangana"},{"SurahNumber":7,"VerseNumber":184,"Text":"Ana ngaakuchetelela? Mwa n'jaomotu mwangali masoka, nganawa jwalakwe (Muhammadi ﷺ) ikaweje nkutetela jwakuonechela"},{"SurahNumber":7,"VerseNumber":185,"Text":"Ana ngaakuuona uchimwene wa kumawunde ni petaka, ni ichindu yosope yaagumbile Allah, soni yanti mwine komboleka kuwa ndawi jao jakuwila jiwandichile? Ana ni abalichi panyuma paaji (Quraniji) jatachijikulupilila"},{"SurahNumber":7,"VerseNumber":186,"Text":"Mundu jwannechelele Allah kusokonechela, basi nganakola nkun'jongola, ni akwalekaga nkusokonechela mwaomo achiyumbagayumbaga"},{"SurahNumber":7,"VerseNumber":187,"Text":"Akum'buusya (mmwe Muhammadi ﷺ) ya ndema (jakwichila Kiyama kuti): “Jichiwa chakachi?” Jilani: “Chisimu umanyilisi wakwe uli kwa Ambuje wangu pe. Pangali wampaka ajionesye papaswela ndawi jakwe ikaweje Jwalakwe. Jisitwepe kumawunde ni petaka. Ngasijim'bichilila ikaweje mwachisupuchisya.” Akum'buusya nti chisawu mmwejo m'bele wakuwuchilichisya ya jalakwejo (ni mpaka n'jimaanyi ndawi jakwe). Jilani: “Chisimu umanyilisi wakwe uli kwa Allah, nambo wandu wajinji ngaakumanyilila.”"},{"SurahNumber":7,"VerseNumber":188,"Text":"Jilani (mmwe Muhammadi ﷺ): “Jwangali machili gakulikamuchisya nansyene kapena kulipa isausyo ikaweje yasachile Allah, soni ngaawe nguimanyilila yakusisika ngalichuluichisye yambone, soni nga nganiyimbata yakusakala. Nganimbatu une ikaweje nkwaatetela ni kwatagulila abali jakusengwasya wandu waakukulupilila.”"},{"SurahNumber":7,"VerseNumber":189,"Text":"Jwalakwe ni Ajula jwawan'gumbile wanganyammwe kuumila mwa mundu jumpepe (Adam), nijwaawisile kuumila mwa jwalakwejo wankwakwe (Hawa), kuti jutulalileje (jwannume jwalijose) kwa wele (wankwakweo). Sano ndema jaakwaakumbatilaga, akasajigalaga (wammasyetowo) nsigo wakwepepala, ni akasajendagajendaga nao, nambo pati upesile (nsigowo nikusigala panandi kuweleka) wanawawili (walume ni wankwao) akasam’bombaga Allah M'mbuje gwao (kuti): “Naga nkutupa mwanache jwambone (jwalungalunga) chisimu chituwe mu wakutogolela.”"},{"SurahNumber":7,"VerseNumber":190,"Text":"Basi ndema jaakwaapaaga mwanache jwambone (jwalungalunga) akasam'biichilaga Jwalakwe (Allah) wakamusyangana najo pa yajwapele, basi Allah jutalikangene kusyene ni yaakum'bwanganya nayo"},{"SurahNumber":7,"VerseNumber":191,"Text":"Ana akuiwanganya (ni Allah) ichindu yangawa nkugumba chilichose kutendaga yalakweyo ni yayigumbidwa"},{"SurahNumber":7,"VerseNumber":192,"Text":"Soni nganiyiwa ipakombwele kwaakamuchisya wanganyao namuno kulikamuchisya isyeneyo"},{"SurahNumber":7,"VerseNumber":193,"Text":"Soni naga n'di iyyiwilaanjiile ku chongoko nganiiwa inkuyiye (ngati yangali umanyilisi), yalumope kwa jemanja nkuiwilanga kapena gamba kuwa jii"},{"SurahNumber":7,"VerseNumber":194,"Text":"Chisimu ayila yankuilumbanjila kunneka Allah iwele achikapolo mpela wanganyapemmwe, basi ilumbanjilaani soni ni in'janje (pakumpa yankusakayo) nanga nkuwecheta yakuona (yakuti jelejo milungu jisyesyene)"},{"SurahNumber":7,"VerseNumber":195,"Text":"Ana ikwete yalakweyo ngongolo syaikwendela? Kapena ikwete makono gaikamulila? Kapena ikwete meso gaikulolela? Kapena ikwete mawiwi gaikupikanila? Jilani: “Mwawilangani akwawanganya wenu (ni Allah), kaneko ni mundendele malindi mwanti ngasimumba lipesa.”"},{"SurahNumber":7,"VerseNumber":196,"Text":"“Chisimu kaligoselo kangu ni Allah Ajula jwaatulwisye Chitabu (Qur’an), soni Jwalakwe akwagosaga akutenda yambone.”"},{"SurahNumber":7,"VerseNumber":197,"Text":"“Sano ayila yankuilumbanjila kunneka Jwalakwe nganiyiwa ipakombwele kunkamuchisyawanganyammwe namuno kulikamuchisya isyeneyo.”"},{"SurahNumber":7,"VerseNumber":198,"Text":"Soni naga n'di iyyiwilaanjiile ku chongoko nganiiwa ipikene, soni chiyyione ili tananaa kukwenu kutendaga ili ngaikulola"},{"SurahNumber":7,"VerseNumber":199,"Text":"Kamulisyani chikululuko, soni lamulani yambone, ni mwatundumalile ajinga"},{"SurahNumber":7,"VerseNumber":200,"Text":"Soni naga gali gam'bichilile masongono gakusakala kuumila ku shetani, basi lijuyani mwa Allah, chisimu Jwalakwe ni Jwakupikanichisya, Jwakumanyilila nnope"},{"SurahNumber":7,"VerseNumber":201,"Text":"Chisimu awala wali ni woga (wakun'jogopa Allah) pati syakwaiye nganisyo syakusakala kuumila ku shetani, akasankumbuchilaga (Allah), basi ndawi jijojo ni akasasisinukukaga"},{"SurahNumber":7,"VerseNumber":202,"Text":"Nambo achambusanga wao (makafili gagali mashetani gachijini) akwalimbikasyaga (achimakafilio) m’kusokonechela (ni kwajonjechesya ya sambi), soni wangapumulila"},{"SurahNumber":7,"VerseNumber":203,"Text":"Soni naga nganimwaichilila (achimakafilio) ni chisimosimo akasatiji: “Uli ngalipanganyichisya chalakwe?” Jilani: “Chisimu une ngukuya yaikuuwulidwa kukwangu kuumila kwa Ambuje wangu, aji (Qur’aniji) jiwele muli syakuumila kwa M’mbuje gwenu (Allah), soni chongolo ni chanasa kwa wandu waakukulupilila.”"},{"SurahNumber":7,"VerseNumber":204,"Text":"Soni pati jichisoomedwaaga Qur’an, basi jipikanilani ni kujila jii! Kuti ntendeledwe chanasa"},{"SurahNumber":7,"VerseNumber":205,"Text":"Soni mwakolanjeje Ambuje wenu (Allah) mu ntima mwenu, mwakulinandiya, mwa woga ni mwangakwesya malowe, kundawi ni kwigulo, soni ngasim'ba mu waakwaanjila"},{"SurahNumber":7,"VerseNumber":206,"Text":"Chisimu awala (Achimalaika) wali kwa Ambuje wenu wangalikwesya pakuleka kun'galagatila Jwalakwe, ni akunswejesyaga, soni akunsujudilaga Jwalakwe"},{"SurahNumber":8,"VerseNumber":1,"Text":"Akum'buusya ya chipanje chakupalagula (pa ngondo ja Badri kuti chigawidwe uli)? Jilani: “Chipanje chakupalagula chiwele cha Allah ni Ntenga ﷺ (ni wachagawanye). Basi mun'jogopani Allah ni kolosya yaili chilikati chenu (pakumasya utinda). Ni mumpikanilani Allah ni Ntenga Jwakwe nam'baga jenumanja n’di wakulupilila (kusyene).”"},{"SurahNumber":8,"VerseNumber":2,"Text":"Chisimu wakulupilila (kusyene) ni awala waakutiji naga Allah achikolanjidwaga mitima jao jikasan'gumbalaga woga, soni pati achisoomeledwaga ma Aya Gakwe gakwajonjechesyaga chikulupi, soni kwa M'mbuje gwao pe ni kwaakwegamilaga"},{"SurahNumber":8,"VerseNumber":3,"Text":"Awala waakwimikaga Swala mwakolosya, soni mu ichindu yatwapele akasatolaga"},{"SurahNumber":8,"VerseNumber":4,"Text":"Wanganyao niwali wakulupilila kusyesyene. Akwete kupata wanganyao uchimbichimbi wakulekanganalekangana kwa M'mbuje gwao, ni chikululuko kwisa soni lisiki lyakuchimbichika (lya ku Mbepo)"},{"SurahNumber":8,"VerseNumber":5,"Text":"(Kagawanye ka chipanje chakupalagula kaachimile wane mu wakulupilila pangaumanya ukoto wakwe), mpela yawatite pakunkoposya Ambuje wenu pannango penu (kuja kungondo ja Badri) mwakuonaonape, mwanti chisimu likuga line mu waakulupilila yachimile (pangaumanya ukoto wangondojo)"},{"SurahNumber":8,"VerseNumber":6,"Text":"Akukanilana namwe pa yakuona (gagali magongo gangondojo) panyuma pakuonechela papaswela, (kajichime kakwe ngondojo) mpela atenda kuchinjilidwa kuchiwa aku ali nkulola"},{"SurahNumber":8,"VerseNumber":7,"Text":"Soni (kumbuchilani) katema kawampaga chilanga Allah cha umo mwa mikutula jiwili kuti uwe wenu (mmenyane nao soni chiwwukombole, wauli nkutula wa asilikali), sano jemanja ni kusachililaga yanti (nkutula) wangali machili (wauli wamalonda) uwe wenu (wachimmenyane nao), kutendaga Allah akusaka kuchisimika chakuona ni malowe Gakwe, ni kata njiga sya achimakafili"},{"SurahNumber":8,"VerseNumber":8,"Text":"Kuti achisimiche chakuona ni kuiwesesya yaukoleko, namuno yachime akulewa"},{"SurahNumber":8,"VerseNumber":9,"Text":"(Kumbuchilani) katema kamwam'bendaga M'buje gwenu chikamuchisyo, basi niwan'janjile yanti: “Chisimu Une tinankamuchisye ni sausande jimo ja achimalaika wakutuluka mwakuyana.”"},{"SurahNumber":8,"VerseNumber":10,"Text":"Ni nganaitenda yalakweyi Allah ikaweje kuti iwe abali jakusengwasya, ni kuti soni jipate kutulala ni yalakweyo mitima jenu, sano chikulupusyo nganichiwa chityochele kwinepe ikaweje kwa Allah, chisimu Allah ni Jwamachili gakupunda, Jwalunda lwakusokoka"},{"SurahNumber":8,"VerseNumber":11,"Text":"(Kumbuchilani) katema kawankupwile (Allah) ni lugono kuwa ntunjelele wakuuma Kukwakwe, ni kuntuluchisya wanganyammwe kuumila kwinani mesi (ga wula) kuti answejesye nago ni kuntyochesya masongono ga shetani, nikuti amulimbanganye m’mitima mwenu (kuti mukawa ni woga), ni kulimbanganya nago makau (kuti gakawowochela munsanga)"},{"SurahNumber":8,"VerseNumber":12,"Text":"(Kumbuchilani) katema kawajuwile Ambuje wenu kwa Achimalaika yanti: “Chisimu Une ndinamwe, basi mwalimbanganyani awala waakulupilile. Chindaje woga m’mitima ja awala waakanile, basi kunulaani pachanya pa ngosi, ni nkateje mwa wanganyao yala yosope (yammagasa ni mmakau)"},{"SurahNumber":8,"VerseNumber":13,"Text":"Yalakweyo paligongo lyanti wanganyao watindene najo Allah ni Ntenga Jwakwe. Sano jwatatindane najo Allah ni Ntenga Jwakwe, basi (ni yakwe), chisimu Allah nijwaukali pakupeleka ipotesi"},{"SurahNumber":8,"VerseNumber":14,"Text":"Yalakweyi (ni ilagasyo), basi ipasyani (jenumanja achimakafili pa duniya pano), soni chisimu akwete kupata achimakafili ilagasyo ya Moto (ku Akhera)"},{"SurahNumber":8,"VerseNumber":15,"Text":"E junumanja wankulupilile! Pati nsimangene nao mwakuwandikana awala wakanile (pa ngondo), basi ngasimwalochesya migongo (kutila)"},{"SurahNumber":8,"VerseNumber":16,"Text":"Sano jwataiche mwakwalochesya lyele lisikulyo n'gongo wakwe (kutila) - pangawaga galauka kwa itagu ya ngondo, kapena kusaka kuliwanga mu nkutula wine (wa Asilamu peo) - nikuti pamasile paawajilwe kupata gasabu jakuumila kwa Allah, soni liwuto lyakwe ni ku Jahannama. Kaje kusakala malo gakuujila gakwe"},{"SurahNumber":8,"VerseNumber":17,"Text":"Mwanti jenumanja nganimwaulaga wanganyao nambo Allah ni jwawauleje, soni mmwe (Muhammadi ﷺ) nganimwasoma wanganyao ndema jamwaamiisiile (nsanga), nambo Allah ni jwawasomile (pakwalonda nao mmeso), ni kuti walinje wakulupilila kuumila Kukwakwe mayeso gambone. Chisimu Allah ni Jwakupikanichisya, Jwakumanyilila nnope"},{"SurahNumber":8,"VerseNumber":18,"Text":"Yeleyi (ni yakuona yakwe), soni chisimu Allah ni Nkugatondoya malindi ga achimakafili"},{"SurahNumber":8,"VerseNumber":19,"Text":"Naga mwawendaga chilamusi (jenumanja achimakafili chakupunda pangondo), basi pamasile pachim'bichilile chilamusi (chakumpunda Asilamu), sano naga nkuleka (kwatanda Asilamu), basi chiiwe yambone kukwenu, nambo naga nkuujauja (kwatanda), chituujauje (kwakamuchisya), soni likuga lyenu ngalinkamuchisya chilichose natamuno litupe chantiuli, soni chisimu Allah ali pamo ni wakulupilila"},{"SurahNumber":8,"VerseNumber":20,"Text":"E jenumanja wankulupilile! Mumpikanilani Allah ni Ntenga Jwakwe, ni ngasimuntundumalila kutendaga jenumanja nchipikanaga"},{"SurahNumber":8,"VerseNumber":21,"Text":"Soni kasim'ba nti chisawu awala (achinakunaku) wakutiji: “Tupikene.” Kutendaga akakupikana (kwakunda)"},{"SurahNumber":8,"VerseNumber":22,"Text":"Chisimu inyama yakusakala nnope pameso pa Allah ni asiiwa (wangapikana yakuona) kwisa soni abubu (wangajitichisya yakuona) wali wangali lunda"},{"SurahNumber":8,"VerseNumber":23,"Text":"Soni Allah angaumanye umbone uliose mwa wanganyao chisimu angaapiikaniisye, soni natamuno angaapiikanisye akatundumele aku achisyululaga"},{"SurahNumber":8,"VerseNumber":24,"Text":"E jenumanja wankulupilile! Mun'jitikani Allah ni Ntenga ﷺ pati achim'bilanjilaga ku yampaka impe umi (wambone), soni manyililani yanti Allah jukusiwilikanganyaga chilikati cha mundu ni ntima wakwe (kuti akatenda yaukusaka ntimao), soni (manyililani) yanti Kukwakwe chinchisonganganyisyidwa"},{"SurahNumber":8,"VerseNumber":25,"Text":"Soni ijogopani ipotesi yangawa nkwapata wawowopeo wakulitenda lupuso mwa jenumanja, (nambo mpaka yapate ni wambone wakwe naga ngakanya yakusakala), soni manyililani yanti Allah ni Jwaukali pakupeleka ipotesi"},{"SurahNumber":8,"VerseNumber":26,"Text":"Soni kumbuchilani katema kamwaliji wakuwalanjika, wangalikombolela pa chilambo, nchijogopaga kunswamba wandu, basi niwan'juyiye (pamalo pantunjelele), niwan'dimbangenye ni chikamuchisyo Chakwe, nikumpa ichindu yambone kuti m'be wakutogolela"},{"SurahNumber":8,"VerseNumber":27,"Text":"E jenumanja wankulupilile! Ngasimuntendela lupuso Allah ni Ntenga ﷺ ni kusitendela lupuso amana syenu (ichindu yansunjisyidwe), aku nchimanyililaga (kuti nkulemwa)"},{"SurahNumber":8,"VerseNumber":28,"Text":"Soni manyililani yanti chisimu ipanje yenu kwisa soni wanache wenu jiwele fitina (jakun'dinga chikulupi chenu), soni yanti Allah Kukwakwe nikwagali malipilo gamakulungwa nnope"},{"SurahNumber":8,"VerseNumber":29,"Text":"E jenumanja wankulupilile! Naga mun'jogopeje Allah, tam'biichile chilekanganyo (chakulekanganyichisya chilikati cha yakuona ni yaunami), ni tansiimaachisye yakusakala yenu, ni kunkululuchila. Soni Allah ni Nsyene umbone wekulungwa nnope"},{"SurahNumber":8,"VerseNumber":30,"Text":"Soni (kumbuchilani mmwe Muhammadi ﷺ) ndema jawaliji nkuntendela malindi awala wakanile gakuti antawe, kapena am'bulaje, kapena ankoposye (m’musi wenu wa Maaka), waliji nkutenda malindi, sano Allah ni jwaliji nkuwesesya malindigo, soni Allah ni Jwambone nnope mwa akuwesesya malindi"},{"SurahNumber":8,"VerseNumber":31,"Text":"Soni pati gachisoomedwaaga kukwao ma Aya Getu akasatiji: “Pakwete patupikene (yeleyi kala), tungawe tukusaka tungawechete yanti chisawu yeleyi, nganiyiwatu yeleyi ikaweje adisiadisi syawandu wandanda.”"},{"SurahNumber":8,"VerseNumber":32,"Text":"Soni (kumbuchilani) katema kawatite: “E Allah! Naiwaga ayi (yaayiche nayo Muhammadi ﷺ) ili yakuona ya kuumila Kukwenu, basi tutuluchisyani wula jamaganga kuumila kwinani, kapena m'biche nayo kukwetu ilagasyo yakupoteka nnope.”"},{"SurahNumber":8,"VerseNumber":33,"Text":"Ni nganawa Allah jwanti ni kwalagasya wanganyao kutendaga mmwe (Muhammadi ﷺ) n'di nao, soni Allah nganawa Nkwalagasya wanganyao kutendaga ali nkuwenda chikululuko"},{"SurahNumber":8,"VerseNumber":34,"Text":"Soni chichi akwete wanganyao chaangaalagaachisya Allah, kutendaga wanganyao ali nkusiwilila (wandu) kwinjila mu Nsikiti Wakuchimbichika (wa Maaka), soni nganawa akuuchengeta wakwe? Pangali wampaka awe akuuchengeta wakwe ni ikaweje wakun'jogopa (Allah), nambo wajinji mwa wanganyao ngaakumanyilila"},{"SurahNumber":8,"VerseNumber":35,"Text":"Ni nganijiwa swala jao pa Nyumba (ja Kaaba) ikaweje kwimba lulusi ni kwata m'myala. Basi pasyani ilagasyo ligongo lya ungakulupilila wenu"},{"SurahNumber":8,"VerseNumber":36,"Text":"Chisimu awala wakanile akutolaga ipanje yao pakusiwilila (wandu) kwitala lya Allah. Basi taweje ali nkuitolape, nambo pambesi pakwe chigagambe kuwa madandausi kwa jemanjao, kaneka ni chaapundidwe, soni awala waakufuulu chachisonganganyisyidwa wa ku Jahannama"},{"SurahNumber":8,"VerseNumber":37,"Text":"(Akwapaga machili achimakafili gakulimbana ni Asilamu), kuti Allah walekanganye wakusakala ni wambone, ni kwawika wakusakala wane mwa jamanjao pachanya pa wane, ni kwaunjika wosope wene basi ni kwaponya ku Jahannama, wanganyao niwali wakwasika"},{"SurahNumber":8,"VerseNumber":38,"Text":"Mwasalilani awala waakufuulu (yanti); naga akuleka (ukafili) chakululuchilidwe yayalongolele, nambo naga akuujila soni (ku ukafili), basi matala ga (kaape ilagasyo wandu) wandanda pamasile pa gapite (kuwa chitetelo chao)"},{"SurahNumber":8,"VerseNumber":39,"Text":"Soni mwaputani ngondo kwikanila fitina (ja galagatila isanamu) jikapatikana, ni jiwe dini josopejene jagalagatila Allah pe. Nambo naga akuleka (yagalagatila isanamuyo), basi chisimu Allah ichindu yaakutenda juwele Jwakuilolechesya"},{"SurahNumber":8,"VerseNumber":40,"Text":"Nambo naga akugalauka, basi manyililani yanti Allah ni Akun'gosa wenu, Kaligoselo kambone nnope ni Nkukamuchisya jwambone kusyene"}]}