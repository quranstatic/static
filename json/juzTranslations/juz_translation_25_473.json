{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":41,"VerseNumber":47,"Text":"Kukwakwepe (Allah) ni kwaukuwuchisyidwa umanyilisi wa Kiyama. Soni isogosi ngaikasakopoka mu itungatunga mwakwe, ni ngachikasajigala chiilu chachikongwe chilichose kapena kuweleka, ikaweje kwa umanyilisi Wakwe (Allah), sano lisiku lyataakaawilanje wanganyao (Allah ni kwawusya kuti): “Ali kwapi wamwamwanganyaga nao wala?” Wanganyao takajile: “Tukummanyisya yanti pangali jwalijose mwetuwe jwaakuwichila umboni (wanti Mmwe nkwete wakum’bwanganya nao).”"},{"SurahNumber":41,"VerseNumber":48,"Text":"Ni tiyichasokonechela yawaliji nkuilumbanjila kalakala, ni tachisimichisya yanti nganakola wanganyao kwakutilila"},{"SurahNumber":41,"VerseNumber":49,"Text":"Mundu (kafili) jwangapela kuwenda yambone (kwa Allah, Allah ni akumpaga nambo jwangatogolela), sano naga inkwayiye yakusakala basi jukasawa jwakwasa ntima, jwakata tama"},{"SurahNumber":41,"VerseNumber":50,"Text":"Soni chisimu naga tuli tumpele kupasya ukoto wakuuma Kukwetu panyuma pa masausyo gagankwayiye, chisimu akasawechetaga kuti: “Ayi niyangune (ni jwaanguwajilwa kupata yeleyi ligongo lyaumanyilisi wangu), soni nganguganichisya yanti Kiyama kuwa nkwiima. Nambo naga timbuchisyidwe kwa Ambuje wangu, nikuti chisimu une tinjipata yambone Kukwakwe.” Basi tuchatagulila kwene awala waakufuulu yawapanganyisye, ni chitukape kupasya kwene mu ilagasyo yakandapala"},{"SurahNumber":41,"VerseNumber":51,"Text":"Soni naga tuli tumpele ukoto mundu, jukasanyosyaga ni galauchila kumbali, nambo naga inkwayiye yakusakala, basi jukasawa ni maduwa gamalewulewu"},{"SurahNumber":41,"VerseNumber":52,"Text":"Jilani: “Ana nkuiona uli najiwaga (Qur’aniji) jakuumila kwa Allah, kaneka jenumanja ni n’jikaanile (ana ngawa nimpotele)? Ana nduni jwali jwakupotela nnope kumpunda ajula jwali mu ukangani wakutalikangana nnope (ni yakuona)?”"},{"SurahNumber":41,"VerseNumber":53,"Text":"Chitwalosye imanyilo Yetu ku maupande (gakulekangana-lekangana ga kumawunde ni petaka), kwisa soni mu wanganyao achimisyene, mpaka imanyukuche kukwao yanti jele (Qur’aniji) jakuona. Ana ngaikwanila kwa M’mbuje gwenu (Allah) yanti Jwalakwejo pa chindu chilichose juwele Mboni"},{"SurahNumber":41,"VerseNumber":54,"Text":"Manyililani yanti, chisimu wanganyao ali m’chikaiko pa yakusimangana ni M’mbuje gwao (Allah). Manyililani yanti; chisimu Jwalakwe (Allah) chindu chilichose juwele Nkuchisyungula (kwaachimanya chenene)"},{"SurahNumber":42,"VerseNumber":1,"Text":"Ha. Mim"},{"SurahNumber":42,"VerseNumber":2,"Text":"‘Ain Sin Qaf"},{"SurahNumber":42,"VerseNumber":3,"Text":"Mwele ni mwaakuuwulila (malowe) Allah Jwamachili gakupunda, Jwalunda lwakusokoka kukwenu (mmwe Muhammadi ﷺ) ni (yawatite pakuuwula) kwa awala (Achimitenga) wa paujo penu"},{"SurahNumber":42,"VerseNumber":4,"Text":"Iwele Yakwe (yosope) yaili kumawunde ni yaili petaka, soni Jwalakwe ni Jwapenani kusyene, Jwankulungwa nnope"},{"SurahNumber":42,"VerseNumber":5,"Text":"Mawunde gakusigalaga panandi kuti gapasuchepasuche pachanya pakwe (ligongo lyakun’jogopa Allah), ni Achimalaika akuluswejesyaga lumbili lwa M’mbuje gwao (Allah), ni kwawendelaga chikululuko wali petaka. Manyililani yanti chisimu Allah ni Jwali Jwakululuka kusyene, Jwachanasa channope"},{"SurahNumber":42,"VerseNumber":6,"Text":"Sano awala waalitendele (inepe) yangawaga Jwalakwe (Allah) kuwa akwagosa, Allah ni Nkwaasuunga wanganyao (pa itendo yao yangalumbana kuti chiwalipile), soni mmwe nganim'ba nkwachengeta jwao"},{"SurahNumber":42,"VerseNumber":7,"Text":"Iyyoyopeyo soni tun’juwulile mmwe (Muhammadi ﷺ) Qur’an jacharabu kuti muntetele Mama jwa misinda (Maaka) ni wali mungulugulu mwakwe, ni ntetele ya lisiku lyansongangano lyangali kayikasya ya lyalakwelyo. Likuga line lichiwa ku Mbepo sano likuga line lichiwa ku Moto Wakulapuka"},{"SurahNumber":42,"VerseNumber":8,"Text":"Soni Allah angasache angatesile wanganyao kuwa nkutula umpepe, nambo akun’jinjisyaga jwansachile mu ukoto Wakwe, sano walupuso nganakola nkwagosa jwalijose namuno nkwakamuchisya"},{"SurahNumber":42,"VerseNumber":9,"Text":"Ana kapena alitendele wanganyao (wanepe) wangawaga Jwalakwe (Allah) kuwa akwagosa? Nambotu Allah ni Nkugosa nsyesyene, soni Jwalakwe nijwaakwimusyaga wawe, soni Jwalakwe pa chindu chilichose awele Jwakombola"},{"SurahNumber":42,"VerseNumber":10,"Text":"Sano mu chindu chilichose chankanganile, basi chiilanyo chakwe chili kwa Allah. (Jilani mmwe Muhammadi ﷺ): Jwalakwejotu ni Allah M’mbuje gwangu, Kukwakwe njegamiile, soni Kukwakwe nguwujila (pa kutenda toba)"},{"SurahNumber":42,"VerseNumber":11,"Text":"(Jwalakwe ni) Nkugumba mawunde ni mataka. Am’biichiile achiwammakwenu kuumila mu ntundu wenu (wachiwaandu), nombe ilango (ayiwiichiile soni) achiwammakwao (kuumila mu ntundu wao wachinyama), akasan’gumbaga mwakuntupiya mwalakwemo (kupitila mu kusimangana kwa chachilume ni chachikongwe). Pangali chilichose chakulandana ni Jwalakwe (Allah), soni Jwalakwe ni Jwakupikanichisya, Jwakulolechesya"},{"SurahNumber":42,"VerseNumber":12,"Text":"Gawele Gakwe makiyi ga kumawunde ni petaka, akasansapangulilaga lisiki jwansachile, ni kunandiya (lisikilyo kwa jwansachile), chisimu Jwalakwe chindu chilichose awele Jwaachimanya chenene"},{"SurahNumber":42,"VerseNumber":13,"Text":"Annamwile jenumanja mu dini yawanchisyisye Nuhu, ni ayila yatun’juwulile (mmwe Muhammadi ﷺ), ni ayila yatwanchisyisye Ibrahima, Musa ni Isa, yanti: “Jimikaani dini (pakuya malamusi gakwe gosope), ni ngasinnekangana mwalakwemo.” Chikusile nnope kwa akuwanganya (Allah ni isanamu chikulupi cha Tauhidi) chankwawilanjila ku chalakwecho. Allah akunsagulilaga Kukwakwe jwaakunsaka, ni akun’jongolela Kukwakwe jwaakuwujila (Kukwakwe pakutenda toba)"},{"SurahNumber":42,"VerseNumber":14,"Text":"Ni nganalekangana wanganyao (Ayuda ni Akilisito pa dini syao) ikaweje panyuma pakwaichilila umanyilisi (wa chikulupi cha Tauhidi), (walekangene) ligongo lya litima lyalyaliji chilikati chao, mwanti lingawaga lilowe lyalyalongolele lyakuumila kwa Ambuje wenu (lyangapa ilagasyo yekulungwa) kwikanila ndema jekolanjidwe (ja Kiyama), chisimu kungajilanyidwe chilikati chao. Soni chisimu awala wawapedwile kuchitawala Chitabu (Taurat ni Injil) panyuma pao ali m’chikaiko chekulungwa chakuchikaichila chalakwe (chikulupi cha Tauhidi ni Usilamu)"},{"SurahNumber":42,"VerseNumber":15,"Text":"Sano ku yalakweyo (yakuya Usilamu) basi wilanjilani, ni n’jimilichiche (pakuya malamusi gosope ga Usilamu) mpela yantite pakulamulidwa, soni ngasinkuuya isako yao, ni n’jile: “Nachikulupilile chitabu chilichose chaatulwisye Allah, ni namulidwe kutenda chilungamiko chilikati chenu. Allah ni M’mbuje gwetu nambo soni M’mbuje gwenu. Uwwe tukwete masengo getu, nombe jenumanja nkwete masengo genu. Pangali ukangani chilikati chetuwe ni jenumanja. Allah tachitusonganganya sikati jetu, soni Kukwakwe ni kwakuujila.”"},{"SurahNumber":42,"VerseNumber":16,"Text":"Sano awala waakukangana pa ya (dini ja) Allah panyuma paakundidwa (dinijo ni wandu), ukangani waowo uli wangali mate kwa M’mbuje gwao (Allah), soni pa wanganyao pana gasabu, ni akwete kupata wanganyao ilagasyo yaukali nnope (lisiku lya Kiyama)"},{"SurahNumber":42,"VerseNumber":17,"Text":"Allah ni Ajula jwaatulwisye Chitabu (Qur’an) mwakuonaonape, ni (atulwisye soni) chilungamiko. Sano nichichi chachimmanyisye kuti Kiyama kuwa nkuwa jiwandichile"},{"SurahNumber":42,"VerseNumber":18,"Text":"Akujijanguya (Kiyamajo mwachipongwe) awala wangakujikulupilila, nambo awala waakulupilile ni akujijogopaga, ni akumanyililaga kuti chisimu jalakwejo jakuonaonape. Manyililani yanti: Chisimu awala waakukangana pa ya Kiyama ali nkupotela kwakutalikangana nnope (ni yakuona)"},{"SurahNumber":42,"VerseNumber":19,"Text":"Allah ni Mpole nnope kwa achikapolo Wakwe, akumpaga lisiki jwansachile, soni Jwalakwe ni Jwakulimbangana nnope, Jwamachili gakupunda"},{"SurahNumber":42,"VerseNumber":20,"Text":"Jwawele ali nkusachilila (ni itendo yakwe) malipilo ga ku Akhera, chitukan’jonjechesye pa malipilo gakwe, ni jwawele ali nkusachilila (ni itendo yakwe) malipilo ga pa duniya, chitumpe palakwepo (yayannembele kuti impate), ni ngasakola jwalakwejo ku Akhera liunjili lililyose (lya yambone)"},{"SurahNumber":42,"VerseNumber":21,"Text":"Kapena akwete wanganyao akwawanganya (ni Allah), wawalamulile mu dini yanganachisya Allah, soni lingawaga lilowe lya chilekanganyo (lyalyalongolele kala lyangapa ilagasyo yekulungwa ikaweje ku Kiyama), kungaajiilanyidwe chilikati chao, soni chisimu walupuso tachipata ilagasyo yakupoteka nnope"},{"SurahNumber":42,"VerseNumber":22,"Text":"Tinchaona walupuso (lisiku lya Kiyama) ali niwoga (wakuijogopa ilagasyo) ligongo lya ayila (yangalumbana) yawapanganyisye, sano yalakwe (ilagasyoyo) ichapata kwene wanganyao. Sano awala waakulupilile ni kutendaga yambone, tachiwa m’Matimbe Gakusengwasya ga ku Mbepo, akwete kupata wanganyao yatakaisacheje kwa M’mbuje gwao (Allah), walakweo ni ukoto wekulungwa"},{"SurahNumber":42,"VerseNumber":23,"Text":"Aji ni abali jambone jaakwasengwasya najo Allah achikapolo Wakwe awala waakulupilile ni kutendaga yambone. Jilani (mmwe Muhammadi ﷺ): “Une ngangun’juga pa wele (utengau) malipilo galigose, ikaweje (ngun’juga) chinonyelo (chakuunonyela une ni nganagasyaga pa masengo ganguga) ligongo lya ulongo (waupali chilikati changu ni jenumanja).” Sano jwatapanganye chambone chilichose, chitun’jonjechesye pa chalakwecho umbone (pa kun’dipila yejinji). Chisimu Allah ni Jwakululuka kusyene, Jwakutogolela nnope (pakulipila yejinji pa itendo yannono)"},{"SurahNumber":42,"VerseNumber":24,"Text":"Kapena wanganyao akutiji: “(Muhammadi ﷺ) ansepele Allah unami?” Basi Allah angasache angasiwile mu ntima mwenu (pakun’diwasya yosope yanyyimanyi ya m’Qur’an ingawe mwansepele unami). Allah ni akufutaga yaukoleko ni kuilimbikasya yakuona ni malowe Gakwe. Chisimu Jwalakwe ni Jwakumanyilila yaili m’mitima"},{"SurahNumber":42,"VerseNumber":25,"Text":"Soni Jwalakwe ni jwaakupochelaga toba kuumila kwa achikapolo Wakwe, ni jukusimasyaga ilemwa, soni jukumanyililaga yankutenda"},{"SurahNumber":42,"VerseNumber":26,"Text":"Soni akwajangaga (maduwa) awala waakulupilile ni kutendaga yambone, ni akwajonjechesyaga mu ukoto Wakwe. Sano achimakafili akwete kupata ilagasyo yaukali nnope"},{"SurahNumber":42,"VerseNumber":27,"Text":"Soni ingawe kuti Allah jwasapangulile lisiki achikapolo Wakwe, angasumbile mpika pachilambo, nambo kuti jukutulusyaga mu chipiimo chaachisachile. Chisimu Jwalakwe kwa achikapolo Wakwe juwele Jwaasimanya abali syosope, Jwakulolechesya"},{"SurahNumber":42,"VerseNumber":28,"Text":"Soni Jwalakwe ni Ajula jwaakutulusyaga wula panyuma panti wanganyao ali akatile tama, ni jukwenesyaga ukoto Wakwe, soni Jwalakwe ni Nkugosa nsyesyene, Jwakulapilidwa kusyesyene"},{"SurahNumber":42,"VerseNumber":29,"Text":"Soni mu ilosyo Yakwe (yakulosya ukombosi Wakwe), gumba kwa mawunde ni mataka, ni yaumi iliyose yakuulukutaga yaayijenesye munamuwilimo, soni Jwalakwe ya kuisonganganya yalakweyo patachisakapo juwele Jwakombola kusyene"},{"SurahNumber":42,"VerseNumber":30,"Text":"Soni chipato chilichose chachimpatile, basi ligongo lya yagapanginyisye makono genu, ni jukuisimasyaga yaijinji"},{"SurahNumber":42,"VerseNumber":31,"Text":"Soni jenumanja (achimakafili) nganim’ba munnepelekasyisye (Allah kumpa ipotesi) pa chilambo, soni nganinkola jenumanja kaligoselo ata nkulupusyo jwangawaga Allah"},{"SurahNumber":42,"VerseNumber":32,"Text":"Soni mu ilosyo Yakwe (ya kulosya chindimba Chakwe kwa jenumanja), yombo yaikwenda m’mbwani yanti mpela matumbi (ukulu wakwe)"},{"SurahNumber":42,"VerseNumber":33,"Text":"Naga juli jusachile mpaka ajituulasye mbungo, ni mpaka igambe kuwa (yomboyo) chiimile pachanya pakwe (pa mbwani). Chisimu mu yalakweyo muwele mwana imanyisyo kwa jwalijose jwali jwakupilila nnope, jwakutogolela kwejinji"},{"SurahNumber":42,"VerseNumber":34,"Text":"Kapena kuijonanga (yomboyo nikwamisya achinsyeneo) ligongo lya (yangalumbana) yapanganyisye, ni jukuisimasyaga yaijinji"},{"SurahNumber":42,"VerseNumber":35,"Text":"Ni akumanyilila awala waakukangana pa ma Aya Getu (yanti): Nganakola wanganyao kwakutilila"},{"SurahNumber":42,"VerseNumber":36,"Text":"Sano chindu chilichose chim’bele nkupedwa, basi chigambile kuwa chisengwasyo (channono) cha umi wa duniya, nambo yaili kwa Allah ni yambone nnope soni yakwendelechela kwa awala waakulupilile, soni kwa M’mbuje gwao pe (Allah) akwegamilaga"},{"SurahNumber":42,"VerseNumber":37,"Text":"Ni awala waakuliwambasyaga sambi syekulungwakulungwa (mpela kuwulaga mundu mwangali ligongo lyakwitichika ni Dini), kwisa soni yakunyalaya (mpela chikululu), soni naga ali agasabiche basi akasakululukaga"},{"SurahNumber":42,"VerseNumber":38,"Text":"Ni awala wan’jitiche M’mbuje gwao (Allah pa chilichose chawalamwile), ni kwimikaga Swala mwakolosya, soni indu yao ikasawaga yakutawana mashauli sikati jao, ni ichindu yatwapele akasatolaga"},{"SurahNumber":42,"VerseNumber":39,"Text":"Ni awala wanti naga uli wapatile uwwanga akasaliuchisyaga"},{"SurahNumber":42,"VerseNumber":40,"Text":"Sano malipilo ga chakusakala ni chakusakala chanti mpela chichocho, nambo jwaachisimasyisye (chakusakalacho) ni kupikanganana (najo nkuchitendajo), basi malipilo gakwe gali kwa Allah. Chisimu Jwalakwe (Allah) ngaakwanonyelaga walupuso"},{"SurahNumber":42,"VerseNumber":41,"Text":"Sano chisimu jwaaliuchisye panyuma pa uwwanga waatendeledwe, basi pa wanganyao pangali litala (lyakwagambila)"},{"SurahNumber":42,"VerseNumber":42,"Text":"Nambo litala (lyachigambilo) lili pa awala waakwatenda lupuso wandu ni kutendaga uwwanga pa chilambo mwangawajilwa, wanganyao akwete kupata ilagasyo yakupoteka nnope"},{"SurahNumber":42,"VerseNumber":43,"Text":"Nambo chisimu jwaapilile, ni kululuka, chisimu yalakweyo ni yaili kwene mu ichindu yakusosekwa kuwichila ntima"},{"SurahNumber":42,"VerseNumber":44,"Text":"Sano jwaakunnechelela Allah kusokonechela, basi nganakola nkun’gosa panyuma pakwe. Ni tinchaona walupuso ndema jatachiiona ilagasyo achitiji: “Ana pana litala lyakuujila (ku duniya)?”"},{"SurahNumber":42,"VerseNumber":45,"Text":"Ni tinchaona wanganyao ali nkupelechedwa ku walakwe (Motowo), ali atetewele ligongo lya kunyosyeka, ali nkulola ni liso lyakusisa (chamunjenje meso). Sano awala wawakulupilile tachiti: “Chisimu wakwasika ni awala waalijasikasyisye (Mbepo) achimisyene kwisa soni mawasa gao (lelo) lisiku lya Kiyama (ligongo lya itendo yao yangalumbana yawaliji nkutenda ku duniya), manyililani yanti; chisimu walupuso tawe mu ilagasyo yakwendelechela.”"},{"SurahNumber":42,"VerseNumber":46,"Text":"Soni ngasakola wanganyao akwagosa waliose watachachenjela jwangawaga Allah. Sano jwannechelele Allah kusokonechela, basi nganakola litala lililyose (lyakongochela pa duniya ni kokochela ku Akhera)"},{"SurahNumber":42,"VerseNumber":47,"Text":"Mun’jitikani M’mbuje gwenu (Allah), nkaniliyiche lisiku lyakuumila kwa Allah lyangali jwakuliusya. Ngasinkola wanganyammwe kwakutilila lyele lisikulyo, soni ngasinkola kaanila kulikose (pa yamwapanganyisye)"},{"SurahNumber":42,"VerseNumber":48,"Text":"Sano naga akugalauka (kuleka chikulupi cha Tauhidi), basi nganituntumisya (mmwejo Muhammadi ﷺ) kuwa jwakwalolela wanganyao, nganiyiwa kukwenu ikaweje kulungusya utenga. Soni chisimu Uwwe tuli tumpele mundu kupasya ukoto kuumila Kukwetu, akasausengwelaga (mwangali kutogolela), nambo naga chapatile chakusakala chilichose ligongo lya yagalongwesye makono gao, basi chisimu mundu jukasawa jwakufulu"},{"SurahNumber":42,"VerseNumber":49,"Text":"Uwele wakwe Allah uchimwene wa kumawunde ni petaka. Jukasagumba yajukusaka. Akumpaga jwansachile wanache wachikongwe, ni akumpaga jwansachile wanache wachilume"},{"SurahNumber":42,"VerseNumber":50,"Text":"Kapena kwawanganya wanache wachilume ni wachikongwe (kwa mundu jumo), ni akuntendaga jwansachile kuwa jwangaweleka. Chisimu Jwalakwe ni Jwakumanyilila nnope, Jwakombola kusyene"},{"SurahNumber":42,"VerseNumber":51,"Text":"Soni nganiyiwa kwa mundu yanti ni kum’bechetekasya jwalakwejo Allah, ikaweje ni malowe gakuuwulidwa (mu ntima mwakwe), kapena kusyeto kwa chakusiwilila (gambaga kupikana malowe ga Allah mwangali kum’bona), kapena kuntumisya Ntenga (Jibulilu) basi ni kun’juwulila yaakuisaka (Allah) kwa lisosa Lyakwe. Chisimu Jwalakwe ni Jwapenani kusyene, Jwalunda lwakusokoka"},{"SurahNumber":42,"VerseNumber":52,"Text":"Iyyoyopeyo soni tun’juwulile mmwe (Muhammadi ﷺ) malowe (Qur’an) kwa ulamusi Wetu. Nganimmanyililaga kuti Chitabu ni chichi namuno chikulupi. Nambo tujitesile jalakwe (Qur’an) kuwa lilanguka lyatukun’jongolela nalyo jwatukunsaka mwa achikapolo Wetu. Soni chisimu mmwe (Muhammadi ﷺ) nkongolelaga kwene kwitala lyagoloka"},{"SurahNumber":42,"VerseNumber":53,"Text":"Litala lya Allah Ajula jwaili Yakwe (Jikape yosope) yaili kumawunde ni yaili petaka. Manyililani yanti kwa Allah ikuujila ichindu yosope"},{"SurahNumber":43,"VerseNumber":1,"Text":"Ha. Mim"},{"SurahNumber":43,"VerseNumber":2,"Text":"Nguchilumbila Chitabu (cha Qur’an) chakusalichisya"},{"SurahNumber":43,"VerseNumber":3,"Text":"Chisimu Uwwe tujitesile jalakweji kuwa Qur’an jacharabu kuti jenumanja mpate kugataga mu lunda (mate gakwe chenene)"},{"SurahNumber":43,"VerseNumber":4,"Text":"Soni chisimu jalakwe (Qur’an) m’Mama jwa chitabu (Al-Lauh Al-Mahfuz) jwali Kukwetu jili japenani kusyene, jegumbale lunda lwakusokoka"},{"SurahNumber":43,"VerseNumber":5,"Text":"Ana tuntyochesye wanganyammwe chikumbusyo (Qur’an) kutyosya kwene (kwakuleka kunnamula ni kunkanya najo) ligongo lyanti n’di wakusumba mpika (pa ungalumbana)"},{"SurahNumber":43,"VerseNumber":6,"Text":"Ana Achimitume walingwa watwatumiisye mu (wandu) wandanda"},{"SurahNumber":43,"VerseNumber":7,"Text":"Soni nganiwaichililaga ntume jwalijose ikaweje waliji nkuntenda chipongwe"},{"SurahNumber":43,"VerseNumber":8,"Text":"Basi ni twajonasile (wandu wakala) wakupelenganya nnope machili kwapunda wanganyao (Makuraishi), ni ipite ilandanyo ya (wandu) wandanda (yawatite kapedwe ilagasyo nambo Makuraishi ngagakukulupilila)"},{"SurahNumber":43,"VerseNumber":9,"Text":"Soni naga n’di mwawusyisye kuti: “Ana nduni juwagumbile mawunde ni mataka?” Chisimu tajile: “Jwagagumbile (Allah) Jwamachili gakupunda, Jwakumanyilila nnope.”"},{"SurahNumber":43,"VerseNumber":10,"Text":"Ajula jwantendele litaka kuwa chakutandika, ni am’bichile palakwepo matala kuti jenumanja n’dijongolele kwakuja"},{"SurahNumber":43,"VerseNumber":11,"Text":"Ni Ajula jwaatulwisye kuumila kwinani mesi mwan’dingo (wakuwajilwa), basi ni tujimwisye nago chilambo chachiwe, iyyoyopeyo soni tinchikoposyedwa (m’malembe)"},{"SurahNumber":43,"VerseNumber":12,"Text":"Ni Ajula jwaagumbile chachilume ni chachikongwe mu ichindu yosope, ni am’bichile yombo ni ilango yankuikwela"},{"SurahNumber":43,"VerseNumber":13,"Text":"Kuti ntamilichicheje pa migongo pakwe, kaneka ni nkumbuchileje chindimba cha M’mbuje gwenu (Allah) pati ntamilichiche pachanya pakwepo, ni kuwechetaga kuti: “Kuswejela ni Kwakwe Ajula (Allah) jwaatujepepachisye achi, soni uwwe nga nganitukombola kulumbikana nacho (mwamachili getu).”"},{"SurahNumber":43,"VerseNumber":14,"Text":"“Soni chisimu uwwe kwa Ambuje wetu (Allah) chituwujile kwene.”"},{"SurahNumber":43,"VerseNumber":15,"Text":"Ni am’bichile (Allah) mwa achikapolo Wakwe chipande (pakuwecheta kuti: Achimalaika wanache wa Allah). Chisimu mundu ni mmakaani jwakuonechela"},{"SurahNumber":43,"VerseNumber":16,"Text":"Kapena (Allah) alitendele wanache wachikongwe mu yaagumbile, sano jenumanja ni ansagulile wanache wachilume"},{"SurahNumber":43,"VerseNumber":17,"Text":"Soni naga jumo jwao juli jupedwile abali ja ayila yannandanyichisye (Allah) Jwaukoto wejinji (yakola mwanache jwankongwe), basi ngope jakwe jikasapiilila, soni gakasan’gumbala madandausi"},{"SurahNumber":43,"VerseNumber":18,"Text":"Ha! Ana jwaaleledwe mu ipeto, soni jwalakwe pa ukangani nganijuwa juwechete mwakupikanika (ni jwankumpa Allah, wali wanache wachikongwe)"},{"SurahNumber":43,"VerseNumber":19,"Text":"Ni agatesile Malaika gagali achikapolo wa (Allah) Jwaukoto wejinji kuwa achakongwe. Ana wakuweni gumbidwa kwao? Umboni wao tiulembedwe, ni tachiwusyidwa"},{"SurahNumber":43,"VerseNumber":20,"Text":"Ni akutiji: “(Allah) Jwaukoto wejinji angasache (kuti tukagalagatila isanamu) nga nganituigalagatila.” Nganakola wanganyao umanyilisi uliose pa yele (yaakuwechetayo), nganawa wanganyao ikaweje agamba kusepelela unami basi"},{"SurahNumber":43,"VerseNumber":21,"Text":"Kapena twapele wanganyao chitabu nkanichiwe achi (cha Qur’an), sano wanganyao ni akulikamulichisya mu chalakwecho (akuipata mwalakwemo yaakuwechetayo)"},{"SurahNumber":43,"VerseNumber":22,"Text":"(Ngwamba), nambo akutiji: “Chisimu uwwe twasimene achatati wetu ali pa nyendele ja dini (jagalagatila isanamu), sano uwwe nowe tukulondola sajo syao.”"},{"SurahNumber":43,"VerseNumber":23,"Text":"Soni iyyoyopeyo nganitutumisyeje paujo penu (mmwe Muhammadi ﷺ) m’musi uliose nkutetela jwalijose, ikaweje wawechetaga wakulipatila wao kuti: “Chisimu uwwe twasimene achatati wetu ali pa nyendele ja dini (jagalagatila isanamu), sano uwwe nowe tukuya sajo syao.”"},{"SurahNumber":43,"VerseNumber":24,"Text":"(Nkutetela jwao) jwatite: “Namuno kuti nam’bichilile ni (nyendele) jakongoka nnope kupunda jamwasimene nao achatati wenu (tinkuyejepe nyendele ja achatati wenujo)?” Wanganyao watite: “Chisimu uwwe yantumisyidwe nayoyi tukuikaana.”"},{"SurahNumber":43,"VerseNumber":25,"Text":"Basi ni twapele ipotesi wanganyao. Basi nnole mujawelele mbesi ja akukanila"},{"SurahNumber":43,"VerseNumber":26,"Text":"Soni (kumbuchilani) katema kajwawechete Ibrahima kwa babagwe ni wandu wakwe kuti: “Chisimu une ndalikangene nayo yankuigalagatila jenumanja.”"},{"SurahNumber":43,"VerseNumber":27,"Text":"“Ikaweje Ajula (Allah) juwangumbile, basi chisimu Jwalakwe tanjongole.”"},{"SurahNumber":43,"VerseNumber":28,"Text":"Ni jwalitesile lyele (lilowe lya Tauhidilyo) kuwa lilowe lyakwendelechela mu uwelesi wakwe kuti wanganyao awujileje (ku lyele lilowelyo ndema ni katema)"},{"SurahNumber":43,"VerseNumber":29,"Text":"Nambo nasengwasyisye wanganyawa ni achatati wao (pangapa ilagasyo chitema), mpaka yaichiiliile yakuona (Qur’an) ni Ntenga jwakusalichisya (Muhammadi ﷺ)"},{"SurahNumber":43,"VerseNumber":30,"Text":"Sano ndema ja yaichiiliile yakuona (Qur’an) watite: “Awu ni usawi, soni chisimu uwwe walakwewu tukuukaana.”"},{"SurahNumber":43,"VerseNumber":31,"Text":"Ni watite: “Ligongo chichi ngatulusyidwa aji Qur’an kwa mundu jwankulungwa jwa m’misi jiwili (Maaka kapena Twaif)?”"},{"SurahNumber":43,"VerseNumber":32,"Text":"Ana wanganyao ni waakugawanya ukoto wa Ambuje wenu? Uwwe tugawenye sikati jao yakulamila yao pa umi wa duniya, ni twanyakwile wane mwa jamanjao mauchimbichimbi pachanya pa wane, kuti wane mwa jamanjao watende wane kuwa wamasengo wao. Sano ukoto wa Ambuje wenu (Allah jajili Mbepo) niwauli wambone nnope kupunda ya (duniya) yaakusonganganya"},{"SurahNumber":43,"VerseNumber":33,"Text":"Soni ingawaga kuti wandu mpaka awe nkutula umpepe (wachikafili), wandu waakunkaana (Allah) Jwaukoto wejinji tungawichile misakasa ja silifa ja majumba gao, kwisa soni makwelelo gaakasakwelelaga (nombe nago kuwa gasilifa)"},{"SurahNumber":43,"VerseNumber":34,"Text":"Ni majumba gao gakakwete matanga (gasilifa), kwisa soni itengu yauchimbichimbi yaakwegamagapo (ikaliji yasilifa)"},{"SurahNumber":43,"VerseNumber":35,"Text":"Ni yakusalalisya yagolodi. Nambo yosope yeneyo nga nganiyiwa chilichose ikaweje chisengwasyo cha umi wa duniya, sano Akhera jajili kwa Ambuje wenu ni jawakun’jogopa (Allah pe)"},{"SurahNumber":43,"VerseNumber":36,"Text":"Sano jwatagalauche kuleka kunkumbuchila (Allah) Jwaukoto wejinji (pakujikwanjila Qur’an), chitum’bichile shetani jwatawe n’jakwe jwangalekangana najo"},{"SurahNumber":43,"VerseNumber":37,"Text":"Soni chisimu galakwe (mashetani) gakwasiwililaga jamanjao kwitala (lyagoloka), ni akuganichisyaga kuti chisimu wanganyao ali wakongoka"},{"SurahNumber":43,"VerseNumber":38,"Text":"Kwikanila ndema jatachituichilila (lisiku lya Kiyama, nikwinjisyidwaga ku Moto) tachiti (pakunsalila shetani): “Ha! Nabolaga chilikati changune nomwe ungapagwe nkuuli wa chilikati cha kungopoko ni kungapililo.” Kaje kusakala n’jakwe jwangalekangana najo jwakwe"},{"SurahNumber":43,"VerseNumber":39,"Text":"Soni ngakunkamuchisya lelo kuwa kwenu yalumo mu ilagasyo (jenumanja ni mashetani genu), ligongo lya lupuso lwamwalitendele (pagalagatila isanamu)"},{"SurahNumber":43,"VerseNumber":40,"Text":"Ana mmwe (Muhammadi ﷺ) mpaka mwapikanasye asiiwa, kapena kwajongolela wangalola ni wali mkupotela kwakuonechela"},{"SurahNumber":43,"VerseNumber":41,"Text":"Sano naga tuntyosye kwene (m’duniya muno nkanitunnosye ilagasyo yao), basi (nkakayichila ya kwalagasya kwao), chisimu Uwwe wanganyao tuchauchisya mbusyo (syakupoteka nnope)"},{"SurahNumber":43,"VerseNumber":42,"Text":"Kapena chitunnosye kwene (ni meso genu nkanim’bwe) ayila (ilagasyo) yatwapele chilanga, basi chisimu Uwwe tukwete ukombosi pa wanganyao"},{"SurahNumber":43,"VerseNumber":43,"Text":"Basi ikamulisyani ayila yayijuwulidwe kukwenu (mmwe Muhammadi ﷺ), chisimu mmwejo n’di petala lyagoloka"},{"SurahNumber":43,"VerseNumber":44,"Text":"Soni chisimu jalakwe (Qur’an) jiwele chikumbusyo kukwenu ni kwa wandu wenu, ni tinchiyika kuwusyidwa (ya jalakwe)"},{"SurahNumber":43,"VerseNumber":45,"Text":"Soni mwawusyani (mmwe Muhammadi ﷺ) watwatumisye paujo penu mwa Achimitenga Wetu kuti: “Ana twawisile milungu jine jangawaga (Allah) Jwaukoto wejinji kuti jigalagatilweje?”"},{"SurahNumber":43,"VerseNumber":46,"Text":"Soni chisimu twantumisye Musa ni ilosyo Yetu kwa Firiauna ni nduna syakwe, basi ni jwatite: “Chisimu une ni Ntenga jwa M’mbuje jwa iwumbe yosope.”"},{"SurahNumber":43,"VerseNumber":47,"Text":"Basi katema kajwaichilile ni ilosyo Yetu, jele ndemajo wanganyao waliji nkuiseka"},{"SurahNumber":43,"VerseNumber":48,"Text":"Ni nganitwalosyaga chilosyo chilichose ikaweje chaliji chekulungwa kupunda chijakwe (chapaujo pakwe), ni twakwembekenye ni ilagasyo kuti awujile (Kukwetu)"},{"SurahNumber":43,"VerseNumber":49,"Text":"Ni watite: “E wao chensawi! Tuwendelani kwa Ambuje wenu ligongo lya chilanga Chakwe chawatawene namwe (chanti chatutyochesye ilagasyo naga tukulupilile), chisimu uwwe chitujongoche.”"},{"SurahNumber":43,"VerseNumber":50,"Text":"Nambo ndema jatwaliji nkwatyochesya ilagasyoyo, papopo wanganyao waliji nkukasa chilanga mwanakamo"},{"SurahNumber":43,"VerseNumber":51,"Text":"Ni jwagombelesye Firiauna ku wandu wakwe juchitiji: “E wandu wangu! Ana nganiuwa wangu uchimwene wa Misra, ni asi sulo syasikujilima chapasi pangu (nganisiwa syangu)? Ana ngankulola?”"},{"SurahNumber":43,"VerseNumber":52,"Text":"“Kapena une ni jwandi jwambone nnope kumpunda aju (Musa) jwakunyosyeka, soni jwangawa nkupakombola kuwecheta mwakupikanika chenene?”"},{"SurahNumber":43,"VerseNumber":53,"Text":"“Nambi uli ngaponyeledwa jwalakwe ibangili yagolodi, kapena Malaika kwika pamo ni jwalakwe ni kunkuyaga (palipose pajukwenda naga juli ntume nsyesyene)?”"},{"SurahNumber":43,"VerseNumber":54,"Text":"Basi walowesye wandu wakwe, nombe nao ni wan’jiitiiche, chisimu wanganyao waliji wandu wakunyosya"},{"SurahNumber":43,"VerseNumber":55,"Text":"Basi ndema jawatupikasyisye ntima, twapele ilagasyo, ni twamisyisye wosope wene"},{"SurahNumber":43,"VerseNumber":56,"Text":"Basi ni twatesile kuwa akulongolela (kupedwa ipotesi, kuti awe chamuko) nambo soni chilandanyo ku wakwisa munyuma"},{"SurahNumber":43,"VerseNumber":57,"Text":"Sano ndema ja chapelechedwe chilandanyo cha (Isa) mwanache jwa Maryam, papopo wandu wenu wachisechile mwakwesya malowe"},{"SurahNumber":43,"VerseNumber":58,"Text":"Ni watite: “Ana milungu jetu ni jajili jambone kapena jwalakwe (Isa)?” Nganapeleka chele chilandanyocho kukwenu ikaweje mwakutatawanape, nambo wanganyao ni wandu amakaani"},{"SurahNumber":43,"VerseNumber":59,"Text":"Nganawa jwalakwe (Isa) ikaweje kapolo jwatwampele ukoto (wa Utume), ni twantesile kuwa chilandanyo ku wanache wa Israila (chakulosya ukombosi Wetu, pakupagwa jwangali babagwe)"},{"SurahNumber":43,"VerseNumber":60,"Text":"Soni tungasache tungatesile Achimalaika kuwa wawinjila pa chilambo mmalo mwa jenumanja (panyuma pakun’jonanga)"},{"SurahNumber":43,"VerseNumber":61,"Text":"Soni chisimu jwalakwe (Isa) ni chimanyilo cha Kiyama (kwika kwa Isa kumbesi kwa duniya kuchilosya kuti Kiyama jiwandichile), basi ngasinkaichila ata panandi ya yalakweyo, ni munguye Une (Allah), ali ni litala lyagoloka"},{"SurahNumber":43,"VerseNumber":62,"Text":"Soni akansiwilikanganya ata panandi shetani, chisimu jwalakwe kukwenu ni mmagongo jwakuonechela"},{"SurahNumber":43,"VerseNumber":63,"Text":"Sano ndema jajwaiche Isa ni ilosyo yakuonechela, jwatite: “Nam’bichilile ni lunda lwakusokoka (utume), nambo soni kuti nannondechesye ine mwa ayila yankutindana pa yalakweyo, basi mun’jogopani Allah ni mumbikanile une.”"},{"SurahNumber":43,"VerseNumber":64,"Text":"“Chisimu Allah ni M’mbuje gwangu soni M’mbuje gwenu, basi mun’galagatilani, ali ni litala lyagoloka.”"},{"SurahNumber":43,"VerseNumber":65,"Text":"Sano mikutula (jachikilisito) jatindene chilikati chao (pa ya Isa, wane kutiji: nnungu, wane: mwanache jwa Nnungu, wane: jumpepe mwa milungu jitatu). Basi ipotesi niyao awala walitesile lupuso (pakunnambuchisya Isa ikaliyo, takapate) ilagasyo ya lisiku lyakupoteka kusyene"},{"SurahNumber":43,"VerseNumber":66,"Text":"Ana akwembecheya inepe yangawaga Kiyama kuti jaichilile mwachisupuchisya wanganyao akakumanyilila"},{"SurahNumber":43,"VerseNumber":67,"Text":"Asyowe lyele lisikulyo tachiwengana wane ni wane, ikaweje wawoga (wakun’jogopa Allah)"},{"SurahNumber":43,"VerseNumber":68,"Text":"(Ichiwechetedwa ku wakulupilila kuti): E achikapolo Wangu! Ngam’ba ni woga lelo, soni jenumanja ngan’dandaula"},{"SurahNumber":43,"VerseNumber":69,"Text":"Awala wawakulupilile ma Aya Getu ni kuwa Asilamu"},{"SurahNumber":43,"VerseNumber":70,"Text":"Jinjilani ku Mbepo, jenumanja ni achiwammakwenu wakwe tim’be nkusengwasyidwa"},{"SurahNumber":43,"VerseNumber":71,"Text":"Tisikaweje silinkwasyungula mbale syagolodi kwisa soni migao (jagolodi), ni timukawe mwana mwalakwemo yatiyikalaluchileje mitima, ni kusengwasya meso, soni jenumanja mwalakwemo tinkawe wandamo"},{"SurahNumber":43,"VerseNumber":72,"Text":"Soni jalakweji ni Mbepo ajila jampedwile kujitawala ligongo lya ayila yamwaliji nkupanganya"},{"SurahNumber":43,"VerseNumber":73,"Text":"Nkwete kupata jenumanja mwalakwemo isogosi yejinji yatin’dyeje"},{"SurahNumber":43,"VerseNumber":74,"Text":"Chisimu akulewa tachiwa wandamo mu ilagasyo ya Jahannama"},{"SurahNumber":43,"VerseNumber":75,"Text":"Ngasapedwa lipesa lyakupumula, nambo soni wanganyao tachiwa wakata tama mwalakwemo (jakupata yambone iliyose)"},{"SurahNumber":43,"VerseNumber":76,"Text":"Ni nganitwatenda lupuso Uwwe, nambo wanganyao ni wawaliji nkulitenda lupuso"},{"SurahNumber":43,"VerseNumber":77,"Text":"Ni tachim’bilanga (nkuwusunga Moto kuti): “E Malik! Ambuje wenu (Allah) agambe kutupa chiwa (kuti tupumule ku ilagasyoyi).” (Malik) tachiti (pakwanga panyuma pakupita yaka sausande): “Chisimu jenumanja tintame (m’mumu).”"},{"SurahNumber":43,"VerseNumber":78,"Text":"Chisimu pamasile patum’bichilile ni yakuona, nambo wajinji mwa jenumanja yakuonayo akuichima"},{"SurahNumber":43,"VerseNumber":79,"Text":"Kapena wanganyao atawikenye malindi (gakusaka kum’bulaga Muhammadi ﷺ)? Basi chisimu Uwwe nowe tutawikenye (yakuwesesya malindi gaogo)"},{"SurahNumber":43,"VerseNumber":80,"Text":"Kapena akuganichisya yanti Uwwe ngatukupikana asili syao ni mitemela jao? Kwapi! (Tukupikana twachimisyewe), ni Achimitenga Wetu (Achimalaika) ali kukwao, akulemba"},{"SurahNumber":43,"VerseNumber":81,"Text":"Jilani (mmwe Muhammadi ﷺ): “Ingawe kuti (Allah) Jwaukoto wejinji jwana mwanache, basi une ngaliji jwandanda kun’galagatila.”"},{"SurahNumber":43,"VerseNumber":82,"Text":"Aswejele M’mbuje jwa kumawunde ni petaka, M’mbuje jwa Arishi (Chindanda Chaulungu) ku yaakusimba (achimakafili yanti Allah jwana mwanache)"},{"SurahNumber":43,"VerseNumber":83,"Text":"Basi mwalekani agambeje kuweweta yangali mate ni kupita nching'anda mpaka chasimangane nalyo Lisiku lyao alila lyaakuwa ali nkupedwa chilanga (cha kwisa kwakwe)"},{"SurahNumber":43,"VerseNumber":84,"Text":"Soni Jwalakwe (Allah) ni Ajula jwali Jwagalagatidwa kwinani, ni Jwagalagatidwa petaka, soni Jwalakwe ni Jwalunda lwakusokoka, Jwakumanyilila nnope"},{"SurahNumber":43,"VerseNumber":85,"Text":"Soni anyakwiche (pa uchimbichimbi ni upile) Ajula (Allah) jwauli Wakwe uchimwene wa kumawunde ni petaka ni yaili chilikati chakwe, soni Kukwakwe ni kwauli umanyilisi wa Kiyama, soni Kukwakwe tinchiuchisyidwa"},{"SurahNumber":43,"VerseNumber":86,"Text":"Soni awala wakwalumbanjila wangawaga Jwalakwe (Allah) nganakola machili gakuchondelela, ikaweje jwaatendele umboni yakuona aku achimanyililaga"},{"SurahNumber":43,"VerseNumber":87,"Text":"Soni naga n’di mwawusyisye kuti: Nduni juwagumbile wanganyao? Chisimu chene tajile: “Allah.” Nambi akugalausyidwa chinauli (kwakuleka kun’galagatila Juwaagumbile)"},{"SurahNumber":43,"VerseNumber":88,"Text":"Soni uwechete wakwe (Muhammadi ﷺ ndawi ni katema ukuwa wanti): “E Ambuje wangu! Chisimu wanganyawa ni wandu wangaakukulupilila (kwali ndende nao chichi)!”"},{"SurahNumber":43,"VerseNumber":89,"Text":"Basi mwalekani, ni m’becheteje (malowe ga) ntendele. Basi sampano tayimanye (yakuyichisya ya ukafili wao)"},{"SurahNumber":44,"VerseNumber":1,"Text":"Ha. Mim"},{"SurahNumber":44,"VerseNumber":2,"Text":"Nguchilumbila Chitabu (cha Qur’an) chakusalichisya"},{"SurahNumber":44,"VerseNumber":3,"Text":"Chisimu Uwwe tujitulwisye jalakwe (Qur’an) m’Chilo Chaupile, chisimu Uwwe tuwele Akutetela"},{"SurahNumber":44,"VerseNumber":4,"Text":"Mu chele (chilochi) chikasawichidwaga m’mangwakwe chindu chilichose chalunda lwakusokoka"},{"SurahNumber":44,"VerseNumber":5,"Text":"Kwa ulamusi wakuuma Kukwetu, chisimu Uwwe tuwele Wakutumisya (Achimitenga)"},{"SurahNumber":44,"VerseNumber":6,"Text":"Kuwa ukoto wakuumila kwa Ambuje wenu (Allah), chisimu Jwalakwe ni Jwakupikanichisya, Jwakumanyilila nnope"},{"SurahNumber":44,"VerseNumber":7,"Text":"M’mbuje jwa kumawunde ni petaka ni yaili chilikati chakwe, nam’baga jenumanja n’di wakusimichisya (chikulupi chenu tinsimichisye yele)"},{"SurahNumber":44,"VerseNumber":8,"Text":"Pangali nnungu jwine (jwakuwajilwa kun’galagatila) ikaweje Jwelepejo, jukupelekaga umi ni chiwa, M’mbuje gwenu nambo soni M’mbuje jwa achatati wenu wandanda"},{"SurahNumber":44,"VerseNumber":9,"Text":"Nambo wanganyao (achimakafili) ali m’chikaiko, agamba ng’anda (pakuya isako yao yakusakala)"},{"SurahNumber":44,"VerseNumber":10,"Text":"Basi lijembecheyani lisiku lyalichiyika liwunde ni lyosi lyakuloleka"},{"SurahNumber":44,"VerseNumber":11,"Text":"Lyalichawunichila wandu, (ni tachiti): “Ayi ni ilagasyo yakupoteka nnope.”"},{"SurahNumber":44,"VerseNumber":12,"Text":"“Ambuje wetu! Tukungunukulilani ilagasyo, chisimu uwwe chituwe wakulupilila.”"},{"SurahNumber":44,"VerseNumber":13,"Text":"(Ana lelo) kumbuchila chikwakamuchisye chichi wanganyao, kutendaga pamasile pajwaichilile Ntenga jwakusalichisya"},{"SurahNumber":44,"VerseNumber":14,"Text":"Kaneka wantundumalile ni watite: “Jutekwiganyisyidwa (yalakweyi, ngawa yakutyochela kwa Allah, nambo soni) jwamasoka.”"},{"SurahNumber":44,"VerseNumber":15,"Text":"Chisimu Uwwe tuli tutite tunkungunukulile ilagasyo panandipe, chisimu wanganyammwe mpaka m’bujile (ku ukafili wenu)"},{"SurahNumber":44,"VerseNumber":16,"Text":"(Mwakumbusyani) lisiku lyatuchikwembekanya kwembekanya kwekulungwa (pakupeleka ipotesi kwa achimakafili), chisimu Uwwe ni wakuusya mbusyo (syakupoteka kusyene)"},{"SurahNumber":44,"VerseNumber":17,"Text":"Soni chisimu chene nkanayiche wanganyao (Makuraishi) twalinjile mayeso wandu wa Firiauna, ni jwaichilile Ntenga jwakuchimbichika (Musa)"},{"SurahNumber":44,"VerseNumber":18,"Text":"(Ni jwatite): “Mumbani achikapolo wa Allah (wanache wa Israila), chisimu une kukwenu ni Ntenga jwakulupichika.”"},{"SurahNumber":44,"VerseNumber":19,"Text":"“Soni ngasin’dikwesya kwa Allah, chisimu une tinam’bichilile nao umboni wakuonechela.”"},{"SurahNumber":44,"VerseNumber":20,"Text":"“Soni chisimu une nalijuyiye mwa (Allah) M’mbuje gwangu jwali soni M’mbuje gwenu kuti ntakwika mwamusomile maganga.”"},{"SurahNumber":44,"VerseNumber":21,"Text":"“Nambo naga ngankungulupilila, basi mumambalani (ngasimunagasya).”"},{"SurahNumber":44,"VerseNumber":22,"Text":"(Nambo wantendele uwwanga), basi ni jwawilasile Ambujegwe (Allah juchitiji): “Chisimu wanganyawa ni wandu wakulewa, (ndende nao chichi)?”"},{"SurahNumber":44,"VerseNumber":23,"Text":"(Allah wansalile kuti): “Basi wigulani ni achikapolo Wangu chilo, chisimu wanganyammwe tinkuuyidwe.”"},{"SurahNumber":44,"VerseNumber":24,"Text":"“Soni jilekani mbwani jili mujiwelelepemo (duu chilekanganile), chisimu wanganyao ni asilikali watamisyidwe.”"},{"SurahNumber":44,"VerseNumber":25,"Text":"Ana migunda jilingwa jawajilesile ni achitutumule"},{"SurahNumber":44,"VerseNumber":26,"Text":"Ni mimela ni pamalo pambone"},{"SurahNumber":44,"VerseNumber":27,"Text":"Ni chindimba (chekulungwa) chawaliji nkulisengwachisya nacho"},{"SurahNumber":44,"VerseNumber":28,"Text":"Mwele (ni muyawelele), ni twapele kuitawalila yalakweyi wandu wane (wanache wa Israila)"},{"SurahNumber":44,"VerseNumber":29,"Text":"Ni nganikwalilila wanganyao kwinani ni pasi, nambo soni nganawa wakupedwa lipesa (lyakutendela toba)"},{"SurahNumber":44,"VerseNumber":30,"Text":"Soni chisimu twajokwele wanache wa Israila ku ilagasyo yakwalusya"},{"SurahNumber":44,"VerseNumber":31,"Text":"Yakuumila kwa Firiauna, chisimu jwalakwe jwaliji jwakulikwesya, (soni jumpepe) mwa akusumba mpika"},{"SurahNumber":44,"VerseNumber":32,"Text":"Soni twasagwile wanganyao (wanache wa Israila) pa umanyilisi kuipunda iwumbe yosope (yandawi jao)"},{"SurahNumber":44,"VerseNumber":33,"Text":"Ni twapele ilosyo yayaliji nkati mwakwe mayeso gakuonechela"},{"SurahNumber":44,"VerseNumber":34,"Text":"Chisimu wanganyawa (Makuraishi) akutiji"},{"SurahNumber":44,"VerseNumber":35,"Text":"“Pangali chinechakwe ikaweje chiwa chetu chandanda (pechi chatukuwaga chachili chipelela chetu), soni nganituwa uwwe wakwimusyidwa (m’malembe).”"},{"SurahNumber":44,"VerseNumber":36,"Text":"“Basi ikani nao achatati wetu (wawawile kalakala) nam’baga jenumanja nkuwecheta yakuona (kuti kwana kwimuka m’malembe).”"},{"SurahNumber":44,"VerseNumber":37,"Text":"Ana wanganyao (Makuraishi) niwali wambone, kapena wandu wa Tubba‘i (wa ku Yemeni), ni awala wapaujo pao? Twajonasile (wosope weneo), chisimu wanganyao waliji wakulewa"},{"SurahNumber":44,"VerseNumber":38,"Text":"Soni Uwwe nganitugumba mawunde ni mataka kwisa soni yaili chilikati chakwe mwamasanje"},{"SurahNumber":44,"VerseNumber":39,"Text":"Nganituigumba yele iwiliyi ikaweje mwakuonaonape, nambo wajinji mwa wanganyao ngakumanyilila"},{"SurahNumber":44,"VerseNumber":40,"Text":"Chisimu lisiku lyachiilanyo, ni ndema jao wosope wene (jajiwichidwe jakwapela ipotesi)"},{"SurahNumber":44,"VerseNumber":41,"Text":"Lisiku lyangakamuchisya jwaulongo kwa nnongo n’jakwe chindu chilichose, nambo soni wanganyao ngasakulupusyidwa"},{"SurahNumber":44,"VerseNumber":42,"Text":"Ikaweje watachatendela chanasa Allah, chisimu Jwalakwe ni jwali Jwamachili gakupunda, Jwachanasa channope"},{"SurahNumber":44,"VerseNumber":43,"Text":"Chisimu chitela cha Zakkuum"},{"SurahNumber":44,"VerseNumber":44,"Text":"Niyakulya ya wakulemwa"},{"SurahNumber":44,"VerseNumber":45,"Text":"Yanti mpela ntofu wenyelenyenduche, yaikasemuleje m’matumbo"},{"SurahNumber":44,"VerseNumber":46,"Text":"Chisawu kasemule ka mesi gamoto nnope"},{"SurahNumber":44,"VerseNumber":47,"Text":"(Kuchiwechetedwa yanti): “Munkwembekanye, ni munkwekwelemechesye pakatikati pa Moto Waukali.”"},{"SurahNumber":44,"VerseNumber":48,"Text":"“Kaneka mpungulile pachanya pa ntwe wakwe ilagasyo ya mesi gamasemule nnope.”"},{"SurahNumber":44,"VerseNumber":49,"Text":"(Tachisalilidwa mwakuchindimbulidwa kuti): “Pasyani, chisimu mmwe ni wan’di wamachili gakupunda, wakuchimbichika nnope.”"},{"SurahNumber":44,"VerseNumber":50,"Text":"“Chisimu ayi ni ayila yamwaliji nkuikaichila.”"},{"SurahNumber":44,"VerseNumber":51,"Text":"Chisimu wawoga (wakun’jogopa Allah) tachiwa pamalo gantunjelele"},{"SurahNumber":44,"VerseNumber":52,"Text":"Ku Matimbe ga ku Mbepo, ni achitutumule"},{"SurahNumber":44,"VerseNumber":53,"Text":"Takawaleje (nguwo sya) silika jwakuwewela ni silika jwakandapalila, (ali atemi) mwakulolegana"},{"SurahNumber":44,"VerseNumber":54,"Text":"Mwele (ni muyichiwela), ni tuchalombekasya ni achimmasyeto wameso gakulanguka soni gekulungwa mwakusalalila"},{"SurahNumber":44,"VerseNumber":55,"Text":"Takawilasyeje mwalakwemo ntundu uliose wa isogosi mwantunjelele"},{"SurahNumber":44,"VerseNumber":56,"Text":"Ngasaja kupasya chiwa mwalakwemo ikaweje chiwa chao chandanda (cha pa duniya), ni taakaagoose ku ilagasyo ya Moto Waukali"},{"SurahNumber":44,"VerseNumber":57,"Text":"Kwa ukoto wakuumila kwa Ambuje wenu (Allah), chisimu kwalakweko ni kupunda kwekulungwa nnope"},{"SurahNumber":44,"VerseNumber":58,"Text":"Basi chisimu tujijepepesye (Qur’aniji) mu chiwecheto chenu (mmwe Muhammadi ﷺ) kuti wanganyao akumbuchile"},{"SurahNumber":44,"VerseNumber":59,"Text":"Basi jembecheyani, chisimu nombe nao (achimakafilio) akwembecheya (sampano tamanyukuche jwakonasika)"},{"SurahNumber":45,"VerseNumber":1,"Text":"Ha. Mim"},{"SurahNumber":45,"VerseNumber":2,"Text":"Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwalunda lwakusokoka"},{"SurahNumber":45,"VerseNumber":3,"Text":"Chisimu kumawunde ni petaka kwana ilosyo kwa wandu wakulupilila (yakulosya kuti Allah apali)"},{"SurahNumber":45,"VerseNumber":4,"Text":"Ni mu kagumbidwe kenu, ni yawumi iliyose yakuulukutaga yaakuijenesya (Allah) iwele ilosyo kwa wandu waakusimichisya (chikulupi chao)"},{"SurahNumber":45,"VerseNumber":5,"Text":"Ni kupisyangana kwa chilo ni muuusi, ni lisiki (wula) lyatulwisye Allah kuumila kwinani basi ni kusyuchisya nalyo litaka panyuma pakuwa kwakwe, ni kujigalausyagalausya mbungo, iwele ilosyo kwa wandu waakwete lunda"},{"SurahNumber":45,"VerseNumber":6,"Text":"Galakwega ni ma Aya ga Allah gatukunsoomela (mmwe Muhammadi ﷺ) mwakuonaonape, ana ni nganichi jatajikulupilile panyuma pa (kunkanila) Allah ni ma Aya Gakwe"},{"SurahNumber":45,"VerseNumber":7,"Text":"Ipotesi niyakwe jwalijose jwakulukanya unami nnope, jwasambi syejinji"},{"SurahNumber":45,"VerseNumber":8,"Text":"Jwaakupikanaga ma Aya ga Allah gali nkusoomedwa kukwakwe, kaneka ni jukanganichilaga (kupanganya yakanyisyidwa) mwakulikwesya nti chisawu nganijugapikana (ma Ayago), basi mumpani abali ja ilagasyo yakupoteka nnope"},{"SurahNumber":45,"VerseNumber":9,"Text":"Soni naga ali achimanyi chindu chinechakwe chakuumila m’ma Aya Getu, akasachitendelaga chipongwe, wanganyao akwete kupata ilagasyo yakwalusya"},{"SurahNumber":45,"VerseNumber":10,"Text":"Paujo pao pana Jahannama, soni yawapanganyisye ngaija kwakamuchisya chilichose, namuno ayila yawalitendele kuwa yakwagosa kunneka Allah, soni akwete kupata wanganyao ilagasyo yekulungwa nnope"},{"SurahNumber":45,"VerseNumber":11,"Text":"Aji (Qur’an) jiwele chongolo, sano awala waagakaanile ma Aya ga M’mbuje gwao akwete kupata ilagasyo yakunyalaya ni kupoteka kusyene"},{"SurahNumber":45,"VerseNumber":12,"Text":"Allah ni Ajula jwan’jepepachisye mbwani, kuti yombo ijendeje mwalakwemo kwa ulamusi Wakwe, ni kuti nsosejesoseje ukoto Wakwe, ni kuti jenumanja m’be wakutogolela"},{"SurahNumber":45,"VerseNumber":13,"Text":"Ni an’jepepachisye yaili kumawunde ni yaili petaka yosope yene ikuumila Kukwakwe, chisimu mu yalakweyo muwele mwana ilosyo kwa wandu waakuchetelela"},{"SurahNumber":45,"VerseNumber":14,"Text":"Mwasalilani awala waakulupilile kuti waakululuchile awala (achimakafili waakwatanda) wangakwembechela ya mowa ga Allah (gakwapela ipotesi), kuti (Allah) akalipile wandu pa yawapanganyisye"},{"SurahNumber":45,"VerseNumber":15,"Text":"Jwatapanganye yambone nikuti akulipanganyichisya nsyene, soni jwatasakasye nikuti akulisakachisya nsyene, kaneka kwa M’mbuje gwenu (Allah) tinchiuchisyidwa"},{"SurahNumber":45,"VerseNumber":16,"Text":"Soni chisimu pamasile patwapele wanache wa Israila Chitabu, malamusi kwisa soni utume, ni twapele ichindu yambonembone, ni twachimbichisye kupunda iwumbe yosope (yandawi jao)"},{"SurahNumber":45,"VerseNumber":17,"Text":"Ni twapele maumboni gakuonechela pa ichindu (ya dini), ni nganatindana ikaweje panyuma pakwaichilila umanyilisi ligongo lya litima lyalyaliji sikati jao, chisimu Ambuje wenu (Allah) tachijiilanya chilikati chao lisiku lya Kiyama pa ichindu yawaliji nkutindana pa yalakweyo"},{"SurahNumber":45,"VerseNumber":18,"Text":"Kaneka tum’bisile (mmwe Muhammadi ﷺ) pachanya petala lya chilamusi (cha dini), basi likuyaani, ni nkakuuya isako ya awala wangali chachimanyi"},{"SurahNumber":45,"VerseNumber":19,"Text":"Chisimu wanganyao nganawa ankamuchisye chilichose (pa ilagasyo ya) kuumila kwa Allah. Sano chisimu walupuso awele asyowe (wakuchenjelana) wane ni wane, sano Allah ni Nkwachenjela wawoga (wakun’jogopa Jwalakwe)"},{"SurahNumber":45,"VerseNumber":20,"Text":"Aji (Qur’aniji) jiwele muli syakwamulichila wandu, nambo soni chongolo ni chanasa kwa wandu waakusimichisya (chikulupi chao)"},{"SurahNumber":45,"VerseNumber":21,"Text":"Ana akuganichisya awala waapanganyisye yakusakala kuti chitwatende nti chisawu awala waakulupilile nikutendaga yambone, kuwa yalumo pa umi wao ni chiwa chao? Kaje kusakala nnope chiilanyo chao"},{"SurahNumber":45,"VerseNumber":22,"Text":"Ni agumbile Allah mawunde ni mataka mwakuonaonape, soni kuti mundu jwalijose akalipidwe pa yajwapanganyisye, soni wanganyao ngaja kutendedwa lupuso"},{"SurahNumber":45,"VerseNumber":23,"Text":"Ana mum’bweni ajula jwaitesile isako yakwe kuwa nnungu jwakwe, Allah ni annechelele kusokonechela panyuma pa umanyilisi (waum’bichilile mundujo kuti ayi yakusakala ni kuitendagape), ni adindile chidindo mmawiwi mwakwe, ni mu ntima mwakwe, ni awisile m’meso mwakwe chisiwilo, ana ni nduni jwampaka an’jongole jwalakwejo panyuma pa (kunnechelela) Allah? Ana ngankukumbuchila"},{"SurahNumber":45,"VerseNumber":24,"Text":"(Achimakafili) ni watite: “Pangali (umi) wine ikaweje umi wetu wa duniya peuno, tukuwaga, nambo soni tukulamaga, ni ngajikutujonangaga ikaweje ndawi basi.” Ni nganakola wanganyao umanyilisi uliose pa yele (yaakuwechetayo), nganawa wanganyao ikaweje agamba ganichisyape basi"},{"SurahNumber":45,"VerseNumber":25,"Text":"Sano pati gachisoomedwaga kukwao ma Aya Getu gakusalichisya, ngagakasawaga makani gao ikaweje kuwecheta kwao kwanti: “Wikaani nao achatati wetu (wawawile kalakala) nam’baga jenumanja nkuwecheta yakuona.”"},{"SurahNumber":45,"VerseNumber":26,"Text":"Jilani: “Allah ni jwaakumpa umi jenumanja, kaneka ni akumpaga chiwa, kaneko taachinsonganganya lisiku lya Kiyama lyangali kaichila ya lyalakwelyo, nambo wandu wajinji ngaakumanyilila.”"},{"SurahNumber":45,"VerseNumber":27,"Text":"Soni uwele wakwe Allah uchimwene wa kumawunde ni petaka, sano lisiku lyajichijima Kiyama lyele lisikulyo wakuya yaunami tachipelelwa (yambone yosope)"},{"SurahNumber":45,"VerseNumber":28,"Text":"Ni tinchiuona nkutula uliose uli utindiwele, nkutula uliose uchiwilanjidwa wa ku (kusooma) chitabu chakwe (cha masengo gakwe), (achisalilidwaga yanti): “Lelo tillipidwe jenumanja yamwaliji nkupanganya.”"},{"SurahNumber":45,"VerseNumber":29,"Text":"“Achi chitabu Chetu chikuwecheta yakwamba jenumanja mwakuonaonape, chisimu Uwwe twaliji nkulemba yamwaliji nkupanganya.”"},{"SurahNumber":45,"VerseNumber":30,"Text":"Sano awala wawakulupilile ni kutendaga yambone, basi M’mbuje gwao (Allah) takajinjisye ku chanasa Chakwe, kwalakweko ni kupunda kwakuonechela"},{"SurahNumber":45,"VerseNumber":31,"Text":"Nambo awala wawakufuulu (tiikawechetedwe kukwao yanti): “Ana nganigawa ma Aya Gangu gali nkusoomedwa kukwenu? Nambo mwalikulungwisye, ni mwaliji wandu wakulewa.”"},{"SurahNumber":45,"VerseNumber":32,"Text":"Soni pati iwechetedwe (yanti): “Chisimu chilanga cha Allah chakuonaonape, nambo soni Kiyama nganijiwa jakaikasya.” Mwatiji: “Ngatukumanyilila kuti Kiyama nichichi, nganitukola nganisyo silisyose ikaweje liganichisyape, soni nganituwa mwa akusimichisya (yakwika kwa Kiyama).”"},{"SurahNumber":45,"VerseNumber":33,"Text":"Ni ichionechela kukwao yakusakala yawapanganyisye, ni ichasyungula ayila yawaliji nkuitenda chipongwe"},{"SurahNumber":45,"VerseNumber":34,"Text":"Ni ichiwechetedwa yanti: “Lelo chitun’diwalile (m’Moto) mpela yamwatite pakuliwalila yakusimangana ni lisiku lyenu lyelino, mauto genu ni ku Moto, soni nganinkola jenumanja akunkamuchisya waliose.”"},{"SurahNumber":45,"VerseNumber":35,"Text":"“Yalakweyo (yaimpatileyo) ni ligongo lyanti jenumanja mwagatendele chipongwe ma Aya ga Allah, ni wannyenjile umi wa duniya.” Basi lelo ngakoposyedwa mwalakwemo (m’Moto), soni wanganyao ngaakundidwa (kuujila ku duniya) kuti akatende toba ni kuwenda chikululuko (kwa Allah)"},{"SurahNumber":45,"VerseNumber":36,"Text":"Basi Allah ni Nsyene lumbili losope lwene, M’mbuje jwa kumawunde, soni M’mbuje jwa petaka, M’mbuje jwa iwumbe yosope"},{"SurahNumber":45,"VerseNumber":37,"Text":"Soni ukulungwa ni Wakwe kumawunde ni petaka, soni Jwalakwe ni Jwamachili gakupunda, Jwalunda lwakusokoka"}]}