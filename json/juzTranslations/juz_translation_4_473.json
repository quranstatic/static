{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":3,"VerseNumber":93,"Text":"Yakulya yosope yaliji ya halaal ku wanache wa Israila, ikaweje yawalitendele kuwa ya haraam Israilajo nsyene Taurat nkanijitulusyidwe. Jilani: “Basi ikani najo Taurat ni n'jisoome naga jenumanja nkuwecheta yakuona.”"},{"SurahNumber":3,"VerseNumber":94,"Text":"Sano juchansepele Allah unami panyuma pa yalakweyi, basi wanganyao niwachawe wakulitenda lupuso"},{"SurahNumber":3,"VerseNumber":95,"Text":"Jilani: “Allah awechete yakuona, basi kuyani dini ja Ibrahima jwakongoka soni nganawa mwa akuwanganya (Allah ni isanamu).”"},{"SurahNumber":3,"VerseNumber":96,"Text":"Chisimu naga nyumba jandanda jajawichidwe kwa wandu (kuwa jagalagatilamo Allah) ni jajili pa Bakkah (ku Maaka), jaupile soni (jiwele) chongolo ku iwumbe yosope (wandu ni majini)"},{"SurahNumber":3,"VerseNumber":97,"Text":"Mwalakwemo mwana imanyilo yakuonechela (yakulosya kuchimbichika kwakwe ni uchikala wakwe), mpela pamalo pawaliji nkwima Ibrahima (ndema jawaliji nkutawa Likaabalyo), soni jwachajijinjile (jele nyumbaji) chawe mu ntunjelele. Sano kwa lilamusi lya Allah iwele yakusosekwa kwa wandu kuja kutenda Hija ku nyumbajo wampaka akombole kupata litala lyakwaulila kwele, nambo jwatakane (kujakutenda Hija mwangali chipaka chisyesyene nikuti chawe kafili) basi chisimu Allah ni Jwankwanekwane jwangalajila iwumbe Yakwe"},{"SurahNumber":3,"VerseNumber":98,"Text":"Jilani: “E jenumanja achimisyene chitabu (Ayuda ni Akilisito)! Ligongo chichi nkukanila ma Aya ga Allah kutendaga Allah awele Mboni pa ichindu yankutenda?”"},{"SurahNumber":3,"VerseNumber":99,"Text":"Jilani: “E jenumanja achimisyene chitabu (Ayuda ni Akilisito)! Ligongo chichi nkwasiwilila wandu wakulupilile kuti akakuya litala lya Allah (wauli Usilamu)? Nkulisosela lyalakwelyo kupombotala (kuti lionecheje mpela lyakusakala) kutendaga jenumanja nkuwichila umboni (wanti Usilamu ni litala lyagoloka)? Sanotu Allah nganawa jwanti ni ngaimanya yankutenda.”"},{"SurahNumber":3,"VerseNumber":100,"Text":"E jenumanja wankulupilile! Naga nkwika mwakulipikanila likuga line mu wandu wawapedwile chitabu, cham'buchisye ku ukafili panyuma pakulupilila kwenu"},{"SurahNumber":3,"VerseNumber":101,"Text":"Ana chim'be makafili chanti uli kutendaga ma Aya ga Allah gakusoomedwa kukwenu nombenajo Ntenga ﷺ ali chilikati chenu? Sano jwachalikamulile chenene mwa Allah, nikuti pamasile paajongoleledwe kwitala lyagoloka"},{"SurahNumber":3,"VerseNumber":102,"Text":"E jenumanja wankulupilile! Mun'jogopani Allah kun'jogopa kusyesyene, soni nkaika mwa kuwa ikaweje n'di Asilamu"},{"SurahNumber":3,"VerseNumber":103,"Text":"Soni kamulisyani wanaose lukonji lwa Allah (jajili Qur’an) ni ngasinnekangana. Soni kumbuchilani chindimba cha Allah pa jenumanja; pandema jamwaliji wakuwengana, basi ni jwalumbikenye chilikati cha mitima jenu mwanti mwa chindimba Chakwe mwasyuchile kuwa waulongo. Soni mwaliji mungulugulu mwalisimbo lya Moto, ni wan'jokwele mwalakwemo. Iyyoyopeyo ni yakutiji Allah pakusalichisya kukwenu ma Aya Gakwe kuti n'jongoche"},{"SurahNumber":3,"VerseNumber":104,"Text":"Soni lipatikane mwa jenumanja likuga lyakuwilanjila ku umbone (Usilamu), ni lilamuleje (kutenda) yambone ni kanyaga yakusakala, sano wanganyao niwachawe wakupunda"},{"SurahNumber":3,"VerseNumber":105,"Text":"Ni ngasim'ba chisawu awala wawagawikene ni kulekangana panyuma pa kwaichilila ilosyo yakuonechela palangulangu, soni wanganyao akwete kupata ilagasyo yekulungwa nnope"},{"SurahNumber":3,"VerseNumber":106,"Text":"Lisiku lya sichiswejela ngope sine ni kupiilila ngope sine, sano awala wasichipiilila ngope syao (chachatenda kuti): “Ana mwakaaniile panyuma pakulupilila kwenu? Basi pasyani ilagasyo ligongo lya ayila yamwaliji nkuikana.”"},{"SurahNumber":3,"VerseNumber":107,"Text":"Sano nambo awala wasiichiswejela ngope syao, basi tachiwa mu ukoto wa Allah, wanyao mwalakwemo tachiwa wandamo"},{"SurahNumber":3,"VerseNumber":108,"Text":"Gele ni ma Aya ga Allah gatukunsoomela mwakuonaonape, ni nganawa Allah jwakusaka kuitenda lupuso iwumbe (Yakwe)"},{"SurahNumber":3,"VerseNumber":109,"Text":"Soni yosope yaili kumawunde ni yaili petaka nsyene jwakwe Allah, soni kwa Allah ni kwakuujila indu yosope"},{"SurahNumber":3,"VerseNumber":110,"Text":"Jenumanja (Asilamu) m'bele nkutula wambone nnope waukoposyedwe (pakusagulidwa chilikati cha mikutula josope kuti uwe wakamuchisya) ku wandu, nkulamulaga (kutenda) yambone ni nkukanyaga yakusakala, soni ni nkukulupililaga mwa Allah. Mwanti wawapedwile chitabu (Ayuda ni Akilisito) ingawe wakulupilile (pakunda Usilamu), ingaliji yambone kukwao, wane mwa jamanjao wana chikulupi, nambo wajinjio wakunyosya"},{"SurahNumber":3,"VerseNumber":111,"Text":"Nganawa annagasisye wanganyao ikaweje ni ilagasyo (yannonope), soni naga ali atite ampute ngondo mpaka annosye migongo (kutiila), soni wanyao ngawa nkukulupusyidwa"},{"SurahNumber":3,"VerseNumber":112,"Text":"Kuwichidwe pa jamanjao kuchembulusyidwa palipose paakupatikana ikaweje (naga ali alikamulile) ni lukonji lwa Allah (pakuya dini jakwe ja Usilamu) kapena lukonji lwa wandu, (pakamuchisyidwa ni wandu wane mu yakutenda yao, nambo pajika ngawa nkola machili). Ni awajilwe kupata gasabu ja kuumila kwa Allah, soni ni kuwichiidwe pa jamanjao kulaga (kwangalekangana nako), yalakweyo ligongo lyanti wanganyao waliji nkukanila ma Aya ga Allah, nikuwaga soni ali nkuulaga Achimitume mwangali ligongo. Basi yeleyo ni ligongo lya kunyosya kwao soni waliji ali nkusumba mipika"},{"SurahNumber":3,"VerseNumber":113,"Text":"Nganawa wosope wene kuti wakulandana, nkutula wine mu wawapedwile chitabu (Ayuda ni Akilisito) uwele wakwimilichika (pa yakuona yakuya Usilamu panyuma pakusinguka kwao), akasasoomaga ma Aya ga Allah ndawi syaachilo aku achisujuduji (kuswali)"},{"SurahNumber":3,"VerseNumber":114,"Text":"Akasakulupililaga mwa Allah ni Lisiku Lyambesi, ni akasalamulaga (kutenda) yambone nikanyaga yakusakala, soni ni akasatendaga chitema pa masengo gambone. Sano wanganyao ni wali mu wandu wambone"},{"SurahNumber":3,"VerseNumber":115,"Text":"Soni chilichose chachapanganye mu ichindu yambone basi ngaaja kwakana nacho (nambo chaakaalipile malipilo gambone). Sano Allah ni Jwaakwamanya chenene wakun'jogopa (Jwalakwe)"},{"SurahNumber":3,"VerseNumber":116,"Text":"Chisimu awala wakanile, ngawa nkwakamuchisya chipanje chao atamuno wanache wao chilichose mu (ipotesi) yakuumila kwa Allah, soni wanganyao niwandu wa ku Moto, wanyao kwalakweko takawe wandamo"},{"SurahNumber":3,"VerseNumber":117,"Text":"Chilandanyo cha indu yaakutola pa awu umi wa duniya uno, chili chisawu mbungo jajili nkati mwakwe mwana kusisima kwakogoya jajipujiile n'gunda wa wandu waalitendele lupuso achimisyene ni kuujonanga, ni nganiwatenda Allah lupuso nambo achimisyene ni waakulitenda lupuso"},{"SurahNumber":3,"VerseNumber":118,"Text":"E jenumanja wankulupilile! Ngasimwatenda wanganawa mwa jenumanja kuwa isyowe yakwisalila asili syenu, ngati wanyao ngawa nkuleka kulimbichila kutenda yakun'jonanga (naakailochesye pameso), ikwanonyelaga yaikunnagasyaga, umasile pauwonechele umagongo kuumila pakamwa pao, nambo soni yayikusisa mitima jao (nganisyo syakusakala) iwele yekulungwa nnope. Pamasile patusalichisye ma Aya kukwenu nam'baga jenumanja wakumanyililaga"},{"SurahNumber":3,"VerseNumber":119,"Text":"Ha! Ana jenumanja ni wankwanonyela wanganyao kutendaga wanyao ali ngaakunnonyela atamuno kuti jenumanja nkuikulupililaga itabu yosope? Soni naga ali asimangene namwe akasatiji: “Tukulupilile.” Nambo naga ali pakasyepela akasannumilaga songa sya yala ligongo lya ukali. Jilani: “Wani ni ukali wenuo, chisimu Allah ni Nkuimanya chenene yayili m’mitima.”"},{"SurahNumber":3,"VerseNumber":120,"Text":"Naga chili chim’bichilile (chindu) chambone chikasachasakalisyaga, nambo naga chili chimpatile chakusakala akasasengwaga nacho, nambo naga mpilile nikuwa niwoga (wakun'jogopa Allah), nikuti malindi gao ngawa nkuntenda chilichose. Chisimu Allah ichindu yaakutenda wanganyao juwele Jwaisyungula (kwaimanya chenene)"},{"SurahNumber":3,"VerseNumber":121,"Text":"Soni (kumbuchilani mmwe Muhammadi ﷺ) katema kamwaalaawiile kutyochela kwiwasa lyenu kuti nkaalinganyichisye wakulupilila mauto gakumenyanila (ngondo ja Uhudi), sano Allah ni Jwakupikanichisya, Jwakumanyilila nnope"},{"SurahNumber":3,"VerseNumber":122,"Text":"Katema kagasachilile makuga gawili mwa jenumanja kuti ganyambe (ligongo lya woga nikutila muwatilile achinakunaku), nambo Allah nijuwaliji Jwaagagosa (makuga) ganagawiligo (mwanti wagasunjile kuti gakatila), sano wakulupilila ajegamileje kwa Allah pe basi"},{"SurahNumber":3,"VerseNumber":123,"Text":"Soni Allah chisimu chene wankulupwisye pa (ngondo ja) Badri kutendaga jenumanja n'di wangali machili (ligongo lya unandi wenu ni kupelembelwa ida yangondo), basi mun'jogopani Allah kuti m'be wakutogolela"},{"SurahNumber":3,"VerseNumber":124,"Text":"Katema kamwasalilaga wakulupilila kuti: “Ana ngaiwa yakunkwana jenumanja kuti M'mbuje gwenu junkamuchisye ni Achimalaika wakwana masausande gatatu wakutulusyidwa?”"},{"SurahNumber":3,"VerseNumber":125,"Text":"“Elo! Naga mpilile ni kuligosa (ku ilemwa) soni (amagongo wenuwo) ni kunyyichilila mwa chitema chao chalakwechi, M'mbuje gwenu junkamuchisye ni Achimalaika wakwana masausande nsano wana imanyilo.”"},{"SurahNumber":3,"VerseNumber":126,"Text":"Ni nganaitenda yalakweyi Allah ikaweje kuti iwe abali jakusengwasya kukwenu, ni kuti soni jipate kutulala mitima jenu ni yalakweyo, sano chikulupusyo nganichiwa chityochele kwinepe ikaweje kwa Allah, Jwamachili gakupunda, Jwalunda lwakusokoka"},{"SurahNumber":3,"VerseNumber":127,"Text":"(Watesile yalakweyi) kuti akate chipande cha wandu makafili (pakwaulaga wane mwa wanganyao), kapena kwajigasya nchesela (wakusigalao) ni galauka yalayalape (pangapata yasachileje)"},{"SurahNumber":3,"VerseNumber":128,"Text":"Nganinkola (mmwe Muhammadi ﷺ) chilamusi chilichose (pa wanganyao), mwine (Allah) komboleka kwapochela toba jao (ni kwajongola panyuma pa ukafili wao) kapena kwapa ilagasyo, pakuti wanganyao chisimu chene ali wakulitenda lupuso"},{"SurahNumber":3,"VerseNumber":129,"Text":"Soni yosope yaili kumawunde ni yaili petaka nsyene jwakwe Allah, akunkululuchilaga jwansachile ni kumpa ilagasyo jwansachile, sano Allah ni Jwaakululuka kusyene, Jwachanasa channope"},{"SurahNumber":3,"VerseNumber":130,"Text":"E jenumanja wankulupilile! Ngasin'dyaga (chipanje cha) katapila mwakonjechesya-jonjechesya, ni mun'jogopani Allah kuti m'be wakupunda"},{"SurahNumber":3,"VerseNumber":131,"Text":"Soni ujogopani Moto waulinganyisyidwe kuwa wa makafili"},{"SurahNumber":3,"VerseNumber":132,"Text":"Ni mumpikanilani Allah kwisa soni Ntenga ﷺ kuti ntendeledwe chanasa"},{"SurahNumber":3,"VerseNumber":133,"Text":"Soni kangamalani ku (masengo gagantendekasye kupata) chikululuko chakuumila kwa M'mbuje gwenu, ni Litimbe (lya ku Mbepo) lyalili kusapanguka kwa nchijiipi mwakwe kuli chisawu kwinani ni pasi, lyalilinganyisyidwe kuwa lya wakun'jogopa (Allah)"},{"SurahNumber":3,"VerseNumber":134,"Text":"Awala waakutolaga (ipanje yao) ili nkwajendela chenene atamuno ili yakanganiche, ni waakusisaga ukali wao ni waakwakululuchilaga wandu, sano Allah ni akwanonyelaga wakolosya"},{"SurahNumber":3,"VerseNumber":135,"Text":"Ni awala wanti naga atesile chakunyalaya (chachili chilemwa chekulungwa mpela chikululu), kapena kulitenda lupuso achimisyene (pakutenda ilemwa yamwanamwana), akasankumbuchilaga Allah ni kuwenda chikululuko pa sambi syao – Ana ni nduni jwampaka akululuche sambi pangawaga Allah? - Soni ni ngakasapitilisyaga pa yatesilejeyo kutendaga achimanyililaga"},{"SurahNumber":3,"VerseNumber":136,"Text":"Wanganyao malipilo gao nichikululuko chakuumila kwa M’mbuje gwao kwisa soni Matimbe ga ku Mbepo gasikujilima cha pasi pakwe sulo, chakawe wandamo mwalakwemo, soni kaje kusalala malipilo ga akupanganya (masengo gambone)"},{"SurahNumber":3,"VerseNumber":137,"Text":"Paamasile pagaapiite kalakala jenumanja nkanimpagwe matala (gakulekangana-lekangana gaipotesi), basi jendagani pa chilambo kupita nchilola mujawelele mbesi ja akukanila"},{"SurahNumber":3,"VerseNumber":138,"Text":"Aku kuwele gombelesya ku wandu (wosope), ni chongolo kwisa soni chamuko kwa wakun'jogopa (Allah)"},{"SurahNumber":3,"VerseNumber":139,"Text":"Ni ngasimpela (pakumenyana ni amagongo wenu), soni ngasin'dandaula (pa ipato yayimpatile), soni jenumanja niwachim'be wapenani naga n'di wakulupilila (kusyene)"},{"SurahNumber":3,"VerseNumber":140,"Text":"Nagawaga gampatile mawanga, nikuti nombe wandu waneo pakwete pagapatile mawanga ganti chisawu gelega, sano galakwego ni masiku gatukugagalausyagalausya chilikati cha wandu (lelo kwajendela ichindu chenene wane malawi nikwisa kwajendela chenene wane), soni Allah (atesile yalakweyi) kuti waamanyukule wandu wakulupilile (kusyesyene, pangatila pa ngondojo), nikuti soni watende wane mwa jemanja kuwa wakuwila pa ngondo ja dini, sano Allah jwangaanonyela wakulitenda lupuso"},{"SurahNumber":3,"VerseNumber":141,"Text":"Soni kuti Allah waswejesye awala wakulupilile nikugamala makafili (pakugajonanga)"},{"SurahNumber":3,"VerseNumber":142,"Text":"Ana nkuganichisya yanti chinkajinjile ku Mbepo, kutendaga Allah nkaniwamanyukule wandu waamenyene ngondo (petala Lyakwe) mwa jenumanja, ni kwamanyukula soni wakupilila (pa ngondojo)"},{"SurahNumber":3,"VerseNumber":143,"Text":"Soni chisimu chene wanganyammwe mwaliji nkuchilajila chiwa (chakuwila pa ngondo ja Allah) nkaninsimangane nacho, sano ni nchiweni kusyene (pa kuulajidwa achimijenu) aku n'di nkulola"},{"SurahNumber":3,"VerseNumber":144,"Text":"Ni nganawa Muhammadi ﷺ ikaweje Ntenga basi, Achimitenga (wajinji) wapite paujo pakwe. Ana naga ali awile kapena kuulajidwa mpaka n'galauchile ku indende yenu (kuujila ku ukafili)? Sano jwampaka agalauchile ku indende yakwe nganawa apeleche chisausyo chilichose kwa Allah, sano Allah ni chachalipila wakutogolela"},{"SurahNumber":3,"VerseNumber":145,"Text":"Soni nganiiwa yanti mundu jwalijose ni komboleka kuwa, ikaweje mu lisosa lya Allah pandema jakwe jelembedwe, sano jwaakusaka malipilo ga pa duniya chitumpele papopo, nombe soni jwaakusaka malipilo ga ku Akhera chitukampele kukoko, ni chitwalipila (yambone) wakutogolela"},{"SurahNumber":3,"VerseNumber":146,"Text":"Ana soni walingwawalingwa mwa Achimitume wawamenyene ngondo ali imo ni wandu wajinji waumanyilisi (wa dini)! Nambotu nganatenguka ligongo lya ipato yayapatile petala lya Allah, soni nganatenda ulesi, nambo soni nganalitulusya (pameso pa amagongo wao), sano Allah ni akwanonyela wakupilila"},{"SurahNumber":3,"VerseNumber":147,"Text":"Ni nganiiwaga yakuwecheta yao ikaweje watiji: “Ambuje wetu! Tukululuchilani ilewi yetu ni kupelenganya kwetu mpika pa indu yetu, soni n'galimbanganye makawu getu, ni ntukulupusye ku wandu achimakafili.”"},{"SurahNumber":3,"VerseNumber":148,"Text":"Basi Allah niwapele malipilo ga pa duniya ni malipilo gambone nnope ga ku Akhera, sano Allah ni akwanonyela wakolosya"},{"SurahNumber":3,"VerseNumber":149,"Text":"E jenumanja wankulupilile! Naga nkwiika mwakwapikanila awala wakanile, cham'buchisye ku indende yenu (ku ukafili), ni chin'galauche (kuumila ku chikulupi) n'di wakwasika"},{"SurahNumber":3,"VerseNumber":150,"Text":"Nambo Allah ni M'mbuje gwenu (jwakunkamuchisya), soni Jwalakwe ni Jwambone nnope kwapunda akukamuchisya (wosope)"},{"SurahNumber":3,"VerseNumber":151,"Text":"Chituponye woga m’mitima mwa awala wakanile ligongo lyakum'bwanganya kwao Allah ni ichindu yanganaituluchisya umboni (wakulosya ulungu wakwe). Sano mauto gao (gakutamilichika) chigakawe ku Moto, kaje kusakala mauto ga wakulitenda lupuso"},{"SurahNumber":3,"VerseNumber":152,"Text":"Soni Allah pamasile pawankwanilichisye mwakuonaonape chilanga Chakwe (cha kwakombola amagongo wenu) ndema jamwaliji nkwaulaga mu lisosa Lyakwe, kwikanila ndema jamwalepele ni kulekangana nganisyo palilamusi (lya Ntume ﷺ lyangalekangana nalyo litumbi) ni mwanyochesye panyuma pakunnosya yamwaliji nkuinonyela, wane mwa jenumanja pana waakunonyelwa ni duniya soni wane mwa jenumanja pana waakunonyelwa ni Akhera, kaneka (Allah) wantyosyisye ku wanganyao (pakutiila) kuti an'dinje (kupilila kwenu), sano pamasile pankululuchile, soni Allah ni Nsyene umbone wakwatendela wakulupilila"},{"SurahNumber":3,"VerseNumber":153,"Text":"(Kumbuchilani) katema kamwaliji nkukwela (mwitumbi pakwatiila amagongo wenu), soni n'di ngankugalauka kuti mpikane ya jwalijose, kutendaga Ntenga ﷺ ali nkum'bilanga munyuma mwenu, (Allah) niwan'dipile pakumpa madandausi pachanya pa madandausi, (nambo wankululuchile) kuti nkadandaula pa (yambone) yayimpite soni atamuno pa (ipato) yayimpatile, sano Allah ni Nkusimanya chenene abali syosope sya yankutenda"},{"SurahNumber":3,"VerseNumber":154,"Text":"Kaneko panyuma pa madandausi wantuluchisye ntunjelele walugono lwana kulikupulaga likuga line mwa jenumanja, kutendaga likuga line nganisyo sya m’mitima mwao syapele mbumu kusyene (mwanti ata lugono nganilwakupula), waliji nkun'ganichisya Allah yangawa yakuona, nganisyo syachijinga; waliji nkuwecheta kuti: “Ana mpela tukwete uwwe mu aji nganiji chilichose (chagundana ni ulamusi)?” Jilani: “Ichindu yosope yene nsyene jwakwe Allah.” Akusisa m’mitima mwao yangaakwilosya kukwenu, pakuwecheta akuti: “Tungakole mu aji nganiji chilichose (chagundana ni ulamusi) nga nganituulajidwa pepano.” Jilani: “Atamuno nkawe n'di m’majumba mwenu, angakopweche wandu walembedwe kuti awulajidwe kwaula m’mauto mwao mwakuwila, nambo Allah (jwatesile yalakweyi) kuti juimanyukule yayili mu idali mwenu, ni kuti soni juiswejesye yaili m’mitima mwenu, sano Allah ni Nkuimanya chenene yaili mu idali"},{"SurahNumber":3,"VerseNumber":155,"Text":"Chisimu wandu wawagalawiche (kutiila) mwa jenumanja lisiku lyagaasimangene makuga gawili (pa ngondo ja Uhudi), chisimu shetani ni juwatelesyasisye ligongo lya ine (mwa ilemwa) yawapanganyisye, sano Allah pamasile pawakululuchile wanganyao, chisimu Allah ni Jwakululuka kusyene, Jwakutulala nnope ntima"},{"SurahNumber":3,"VerseNumber":156,"Text":"E jenumanja wankulupilile! Ngasim'ba chisawu awala wakanile (achinakunaku), soni wakutiji pakwagamba achimijao pati ajesilejesile pa chilambo kapena kuja ku ngondo (nikuwila kukoko): “Angawe waliji nowe, nga nganawa kapena kuulajidwa.” Allah (jwapele syele nganisyosyo) kuti jusitende kuwa syakutendekasya kuligamba m’mitima mwao, sano Allah ni jwaakupelekaga umi ni chiwa, soni Allah ichindu yankutenda juwele Jwakuilolechesya"},{"SurahNumber":3,"VerseNumber":157,"Text":"Sano naga n'di m'bulajidwe petala lya Allah kapena kuwa chisimu chikululuko chakuumila kwa Allah ni chanasa iwele yambone nnope ku ipunda yaakusonganganya wanganyao (pa umi wa duniya)"},{"SurahNumber":3,"VerseNumber":158,"Text":"Soni naga n'di m'bwile kapena kuulajidwa, chisimu kwa Allah chinchisonganganyisyidwa"},{"SurahNumber":3,"VerseNumber":159,"Text":"Sano ligongo lya ukoto wakuumila kwa Allah m'bele (mmwe Muhammadi ﷺ) wakupepa ntima kwa wanganyao, nambo nkawe waukali, wakalalisya ntima, akapwilingene mumbali mwenu, basi mwalekani ni kwawendela chikululuko, soni mwawusyani nganisyo pa ichindu, nambo naga n'di nsimichisye, basi jegamilani kwa Allah (ni kutenda yansimichisyeyo), chisimu Allah jukwanonyela wakwegamila (Kukwakwe)"},{"SurahNumber":3,"VerseNumber":160,"Text":"Naga Allah ali atite ankamuchisye basi pangali wampaka ankombole, nambo naga ali atite anneche (ngankamuchisya) ana niwani wampaka ankamuchisye panyuma pa (kunneka) Jwalakwe? Sano kwa Allah pe ajegamile wakulupilila"},{"SurahNumber":3,"VerseNumber":161,"Text":"Soni nganiiwa yakomboleka kwa ntume jwalijose gwasya (chindu chakupata kungondo), mwanti jwalijose jwachagwasye (chindu) tachiikanacho chawagwasyisyecho lisiku lya Kiyama, kaneka mundu jwalijose tachilipidwa mwakwanila pa yawapanganyisye, soni wanyao ngasaja kutendedwa lupuso"},{"SurahNumber":3,"VerseNumber":162,"Text":"Ana jwaakukuya chinonyelo cha Allah mpaka alandane ni jwajim'bajile gasabu jakuumila kwa Allah, soni liuto lyakwe nikuwa ku Jahannama? Kaje kusakala malo gakuujila gakwe"},{"SurahNumber":3,"VerseNumber":163,"Text":"Wanganyao akwete mauchimbichimbi (gakulekangana) kwa Allah, sano Allah ni Jwakuilolechesya yaakutenda"},{"SurahNumber":3,"VerseNumber":164,"Text":"Chisimu Allah pamasile pawatendele wakulupilila ukoto wekulungwa nnope pakwatumichisya Ntenga jwakuumila mu wanganyapeo, jwaakuwa nkwasoomela ma Aya Gakwe, ni kwaswejesyaga, ni kwajiganyaga soni Chitabu ni lunda lwakusokoka, kutendaga kala waliji mu kusokonechela kwakuonechela"},{"SurahNumber":3,"VerseNumber":165,"Text":"Ana uli ndema jachampatile chipato chanti pakwete pamwapatisye (amagongo wenu) chanti iyyoyocho mwa winji wakawili mwatite: “Chityochele kwapi achi (chipatochi)?” Jilani: “Chalakwecho chityochele kwa jenumanja mwachimisyene (ligongo lyakunyosya kwenu). Chisimu Allah pa chindu chilichose awele Jwakombola"},{"SurahNumber":3,"VerseNumber":166,"Text":"Soni yayampatile (pa ngondo ja Uhudi) lisiku lyagasimangene makuga gawili ga asilikali, yaliji mu lisosa lya Allah nikuti waamanyukule wakulupilila"},{"SurahNumber":3,"VerseNumber":167,"Text":"Nikuti wamanyukule soni wandu wawele ali nkutenda unakunaku. Ni wasalilidwe (yanti): “Ikani mmenyane (ngondo) petala lya Allah kapena mwaasiwilile (amagongo kukwetu).” Wanganyao watite: “Tungaimanye yanti kwana kumenyana, chisimu chene tungankuyiye (nambo ngati kuulajidwape tukukuona kwalakweko)!” Wanganyao ku ukafili lyele lisikulyo wawandichile nnope kulekangana ni ku chikulupi. Akuwechetaga ni ngamwa syao yanganiiwa m’mitima mwao, sano Allah ni jukuimanya chenene ichindu yaakusisa"},{"SurahNumber":3,"VerseNumber":168,"Text":"(Wanganyao ni) awala wana kuwechetaga yakwamba achimijao (wawaulajidwe pa ngondo ja Uhudi) kutendaga (akuwechetao) watemi (ngajaula kungondoko): “Angawe watukundile (yakuti akajaula) nga nganaulajidwa.” Jilani: “Basi lityochesyani mwachimisyene chiwa (kuti nkawa) naga nkuwecheta yakuona.”"},{"SurahNumber":3,"VerseNumber":169,"Text":"Soni ngasimwaganichisya ata panandi awala waaulajidwe petala lya Allah kuti wawe, nambo wachijumi, akulisyidwa kwa Ambuje wao"},{"SurahNumber":3,"VerseNumber":170,"Text":"Aku achisengwaga ni yawapele Allah kuumila mu ukoto Wakwe, ni akwasangalalilaga wandu wanganasimangane nao wali munyuma mwao (waakusaka nombe kuwila petala lya Allah), kuti wanganyao ngasaja kuwa ni woga soni ngasaja kuwa wakudandaula"},{"SurahNumber":3,"VerseNumber":171,"Text":"Akuchisangalalila chindimba chakuumila kwa Allah ni umbone, chisimu soni Allah jwangasokonesya malipilo ga wakulupilila"},{"SurahNumber":3,"VerseNumber":172,"Text":"Awala wawan'jitiche Allah ni Ntenga ﷺ panyuma pakwapata mawanga, sano wakolosisye (itendo yao) mwa wanganyao ni kun'jogopa Allah, akwete kupata malipilo gamakulungwa nnope"},{"SurahNumber":3,"VerseNumber":173,"Text":"Awala wana kusalilidwaga ni wandu (achinakunaku) kuti: “Chisimu wandu (makafili) ansonganganyichisye (asilikali wajinji) basi mwajogopani.” Nambo (gele malowego) gajonjechesye chikulupi, ni watite: “Allah akutukwanila (pakutugosa) soni ni Nkun'jegama Jwambone nnope.”"},{"SurahNumber":3,"VerseNumber":174,"Text":"Basi wagalawiche ni chindimba chakuumila kwa Allah ni umbone, nganichakwaya chakusakala (chilichose), ni wakuyiye chinonyelo cha Allah. Sano Allah ni Nsyene umbone wekulungwa nnope"},{"SurahNumber":3,"VerseNumber":175,"Text":"Chisimu jwalakwe (jwana kun'jogoyagajo) nishetani jwaakuntendekasya kuti mwajogopeje achimijakwe, basi ngasimwajogopaga wanganyao nambo munjogopeje Une naga n'di wakulupilila (kusyene)"},{"SurahNumber":3,"VerseNumber":176,"Text":"Soni akan'dandaulikasya awala waakuutuchila ku ukafili, chisimu wanganyao nganawa apeleche chisausyo chilichose kwa Allah. Allah akusaka kuti akaawiichila wanganyao liunjili lililyose (lya yambone) ku Akhera, soni akwete kupata wanganyao ilagasyo yekulungwa nnope"},{"SurahNumber":3,"VerseNumber":177,"Text":"Chisimu awala wasagwile ukafili pakusumanya ni chikulupi, nganawa apeleche chisausyo chilichose kwa Allah, soni akwete kupata wanganyao ilagasyo yakupoteka nnope"},{"SurahNumber":3,"VerseNumber":178,"Text":"Soni awala wakanile akaganichisya ata panandi kuti ndawi jelewu jatukwapaji jili jambone kukwao, chisimu chene tukwapa ndawi jelewuji kuti ajonjechesyeje ulemwa, soni akwete kupata wanganyao ilagasyo yakwalusya"},{"SurahNumber":3,"VerseNumber":179,"Text":"Nganawa Allah jwanti ni gamba kwaleka wakulupilila mu kawe kan'diika mpaka ali alekangenye (chilikati cha) wakusakala ni wambone. Soni nganawa Allah jwanti ni gamba kummanyisya yakusisika, nambo kuti Allah akasasagulaga mwa Achimitenga Wakwe jwansachile (nikummanyisya ine mwa yalakweyo). Basi munkulupililani Allah ni Mitenga Jakwe. Sano naga nkulupilile ni kun'jogopa (Allah), nikuti nkwete kupata malipilo gamakulungwa nnope"},{"SurahNumber":3,"VerseNumber":180,"Text":"Soni awala waakutendela ubaili ichindu yawapele Allah kuumila mu umbone Wakwe (ni ngapelekaga Zaka) akaganichisya ata panandi kuti kutenda yele kuwele kwambone kukwao, nambo kwalakweko kuwele kwakusakala kukwao, chachitawidwa makongwa (mu ngosi mwao) gaichindu yawaliji nkutendela ubailiyo lisiku lya Kiyama, sano Allah ni Nsyene kutawalila ya kumawunde ni petaka, soni Allah abali syosope sya yankutenda awele Jwaasimanya chenene"},{"SurahNumber":3,"VerseNumber":181,"Text":"Chisimu Allah pamasile paalipikene lilowe (lyachalu) lya wandu (Ayuda) watite: “Chisimu Allah jwakulaga nambo uwwe niwatuli wakusichila.” Chituilembe yaawecheteyo ni kuulaga kwao Achimitume mwangali ligongo, soni tuchiti: “Pasyani ilagasyo ya (Moto wa) koocha.”"},{"SurahNumber":3,"VerseNumber":182,"Text":"“Yalakweyi ni ligongo lya (yakusakala) yagaalongwesye makono genu, soni chisimu Allah nganijuwa jwakwaatenda lupuso ata panandi achikapolo (Wakwe).”"},{"SurahNumber":3,"VerseNumber":183,"Text":"Awala (Ayuda) wawechete kuti: “Chisimu Allah watulamwile uwwe yanti; tukankulupilila ntenga jwalijose mpakana ali ayiche najo mbepesi jakutinisyidwa ni moto.” Jilani: “Pamasile pawam’bichilile achimitenga paujo pangu ni ilosyo yakuonechela palangulangu kwisa soni yankwambayo, nambi uli mwaawuleje, naga jenumanja nkuwecheta yakuona?”"},{"SurahNumber":3,"VerseNumber":184,"Text":"Nambo naga achinkanilaga (mmwe Muhammadi ﷺ ningawa yachilendo), ngati wakanilidwe achimitenga paujo penu, wawaiche ni ilosyo yakuonechela palangulangu ni itabu yalunda lwakusokoka kwisa soni itabu yakulanguka"},{"SurahNumber":3,"VerseNumber":185,"Text":"Mundu jwalijose tachipasya chiwa, nambo kuti tinchipedwa malipilo genu mwakwana lisiku lya Kiyama. Sano jwatakawambasyidwe ni Moto ni kwinjisyidwa ku Mbepo, basi tachiwa pamasile papundile (kusyene), sano umi wa duniya nganiuwa (chilichose) nambo chisengwasyo chakulowesya"},{"SurahNumber":3,"VerseNumber":186,"Text":"Chisimu wanganyammwe chin'dinjidwe mu ipanje yenu ni maumi genu, soni ni timpikane kwene ilagasyo yayijinji kuumila kwa awala wawapedwile chitabu paujo penu (Ayuda ni Akilisito), ni kuumila soni kwa akuwanganya Allah ni isanamu, nambo naga mpilile ni kun'jogopa (Allah chim'be ntesile yambone), basi chisimu yalakweyo ni yaili mu ichindu yakusosekwa kuwichila ntima"},{"SurahNumber":3,"VerseNumber":187,"Text":"Soni (kumbuchilani) katema kajwatawene Allah chilanga ni awala wana kupedwaga chitabu (cha Baibulo pakwatenda kuti): “Chisimu chene chinchisalichisye wanganyammwe (chitabucho) ku wandu soni ngam'ba wakuchisisa.” Nambo wachiponyisye kunyuma kwa migongo jao, ni wasagwile (ya duniya) yantengo wannono pakusumanya ni chalakwecho, kaje kusakala yaakusagula yakwe"},{"SurahNumber":3,"VerseNumber":188,"Text":"Nkaganichisya ata panandi kuti wandu waakuwa ali nkupoochela pa ichindu (yakusakala) yatesile, nikuwaga soni ali nkunonyelwa kuti alapilidweje pa ichindu yanganapanganya, ngasimwaganichisya wanganyao ata panandi kuti chakakulupuche ku ilagasyo, nambo akwete kupata wanganyao ilagasyo yakupoteka nnope"},{"SurahNumber":3,"VerseNumber":189,"Text":"Soni Allah ni Nsyene uchimwene wa kumawunde ni petaka, soni Allah pa chindu chilichose awele Jwakombola"},{"SurahNumber":3,"VerseNumber":190,"Text":"Chisimu chene mu kagumbidwe ka mawunde ni mataka, ni kupisyangana kwa chilo ni muusi, muwele mwana ilosyo kwa wandu waakwete lunda"},{"SurahNumber":3,"VerseNumber":191,"Text":"Awala waakunkumbuchilaga Allah (pakunkolanga) chiimile, chitamile kwisa soni (ali chigonele) cha mu mbalati mwao, ni akuchetelelaga mu kagumbidwe ka mawunde ni mataka, (ni akutiji): “Ambuje wetu! Nganin'gamba gumba yalakweyi mwa masanje, kuswejela ni Kwenu, basi tuwambasyani ku ilagasyo ya Moto.”"},{"SurahNumber":3,"VerseNumber":192,"Text":"“Ambuje wetu! Chisimutu Mmwe mundu jwachinkan'jinjisye ku Moto nikuti pamasile pamun'jalwisye, soni wandu walupuso ngasakola wakwakulupusya.”"},{"SurahNumber":3,"VerseNumber":193,"Text":"“Ambuje wetu! Chisimutu uwwe tumpikene nkuwilanga ali nkuwilanjila ku chikulupi achitiji: ‘Munkulupililani M’mbuje gwenu.’ Basi uwwe ni tukulupilile. Ambuje wetu! Ni tukululuchilani sambi syetu, soni ntusimachisye yakusakala yetu, ni ntupe chiwa pamo ni atenda ngoto.”"},{"SurahNumber":3,"VerseNumber":194,"Text":"“Ambuje wetu! Tupani soni ayila yamwatupele chilanga kupitila mwa Achimitenga Wenu (kuti chinchitupa), ni ngasin'ja kutujalusya lisiku lya Kiyama, chisimu Mmwejo wangakasa chilanga.”"},{"SurahNumber":3,"VerseNumber":195,"Text":"Basi Ambuje wao ni waajiitiiche wanganyao (duwa syawosyo pakwatenda kuti): “Chisimu Une ngaanja kusokonesya masengo gankupanganya jwalijose mwa jenumanja kutandila jwannume atamose jwankongwe, (pakuti jenumanjammwe wanakajumo) wane mwa jenumanja akuumila mwa wane. Basi wandu wasamile, ni koposyedwa m’misi jao, ni kulagasyidwa petala Lyangu, ni kumenyana ngondo, ni kuulajidwa, chisimu wanganyao chinasimachisye yakusakala yao, ni kuja kwajinjisya ku Matimbe ga ku Mbepo gasikujilima cha pasi pakwe sulo, (galakwego ni) malipilo gakuumila kwa Allah, sano Allah Kukwakwe nikugali malipilo gambone nnope"},{"SurahNumber":3,"VerseNumber":196,"Text":"Chisimu kukannowesya mmwejo kwendajenda kwa wandu makafili pa chilambo"},{"SurahNumber":3,"VerseNumber":197,"Text":"(Kweleko kuwele) kusengwa kwannonope, kaneko liuto lyao ni ku Jahannama, kaje kusakala liuto lyagusama (lyalitandichile)"},{"SurahNumber":3,"VerseNumber":198,"Text":"Nambo wandu wan’jogwepe M’mbuje gwao, akwete kupata Matimbe ga ku Mbepo gasikujilima cha pasi pakwe sulo, chakawe wandamo mwalakwemo, (jalakwejo ni) mbiiko jakuumila kwa Allah, sano ichindu yaili kwa Allah ni yambone nnope kwa atenda ngoto"},{"SurahNumber":3,"VerseNumber":199,"Text":"Soni chisimu chene, mwa wandu wawapedwile chitabu (Ayuda ni Akilisito), mwana waakunkulupililaga Allah ni yaitulusyidwe kukwenu, kwisa soni yayatulusyidwe kukwao, achilinandiyaga kwa Allah, ngakusagulaga (ya duniya) yantengo wannono pakusumanya ni ma Aya ga Allah, wanganyao akwete kupata malipilo gao kwa M’mbuje gwao, chisimu Allah ni Jwachitema pa kuwalanjila"},{"SurahNumber":3,"VerseNumber":200,"Text":"E jenumanja wankulupilile! Pililani (pakutenda ibada), soni mwapundani amagongo wenu pakupilila, soni gosani mipika jenu (kuti amagongo akan'jinjilila), ni mun'jogopeje Allah kuti m'be wakupunda"},{"SurahNumber":4,"VerseNumber":1,"Text":"E jenumanja achinawandu! Mun'jogopani M'mbuje gwenu jwawan'gumbile kuumila mwa mundu jumpempe (Adamu), ni jwagumbile kuumila mwa jwalakwejo wankwakwe (Hawa), ni jwajenesye kuumila mu wawiliwo achalume wajinji kwisa soni achakongwe, ni mun'jogopani Allah Jwankasawendanaga kupitila mu Jwalakwejo, ni (jogopani soni kata) maulongo ga kupagwana. Chisimu Allah pa jenumanja awele Nkung'unulila kusyene (jwaakuwa ali nkukalolechesya kalikose kankutenda)"},{"SurahNumber":4,"VerseNumber":2,"Text":"Soni mwapani wawina chipanje chao, ni ngasintindanya yakusakala (yenu) ni yambone (yao), soni ngasin'dya chipanje chao (pakuchiwanganya) ku chipanje chenu, chisimu wele uli ulemwa wekulungwa"},{"SurahNumber":4,"VerseNumber":3,"Text":"Nambo naga nkogopa kuti ngannungamika pa wawina (wachikongwe wankutama nao wankusaka kwalomba mwalekani), basi lombelani (wanepe) mwa achakongwe wamwanonyele; wawili, kapena watatu, kapena ncheche. Nambo naga nkogopa kuti ngampakombola kwilanya, basi (gambani kulombela) jumpepe, kapena (mateeka) gagapatile magasa genu gakun'dyo. Yalakweyo ni yakuwandichila (kuntendekasya) kuti nkapendechela (ku ungajilanya)"},{"SurahNumber":4,"VerseNumber":4,"Text":"Soni mwapani achimmasyeto mahari gao (mbiya syandowa kapena chilichose chakwalombelela) kuwa ntuuka, nambo naga ali anonyelwe m’mitima mwao yakumpa chinechakwe m'maharigo, basi chilyaani mwakusengwa ni mwangachijogopela (ngati Allah ankundisye)"},{"SurahNumber":4,"VerseNumber":5,"Text":"Ni nkaapa wawawate chipanje chenu chaachitesile Allah kuwa chakun'dimbanganya, nambo mwaaliichisyani nacho ni kwawecha, ni mwawecheteleje malowe gambone"},{"SurahNumber":4,"VerseNumber":6,"Text":"Soni mwalingani wawina (pa lunda lwao lwakwendechesya chipanje) kwikanila ali ayiche ndema ja (kusaka) ulombela, sano naga n'di nkuweni kwa wanganyao komangala kwa lunda, basi mwapani chipanje chao. Ni ngasinchilya (chipanjecho) mwakonanga ni mwachitema pakogopela kuti atakwika mwaakusile. Sano mundu jwali jwakuliipatila basi aliwambasye (kujigala malipilo mu chipanjecho pakuchigosa kwakwe), nambo mundu jwali jwakulaga, basi chakomboleche kulya (chipanjecho) mwakwilanila (ni mwaakuchigosela), sano ndema jankwapa chipanje chao basi mwasoselani mboni pameso pao (syakutendela umboni wanti apocheele chipanje chakwana, kogopela atakwisa mwaakaaniile panyuma pakwe), sano Allah jukwanila kuwa Nkuwalanjila chenene (chipanjecho kuti chigosedwe chenene kapena chepungule)"},{"SurahNumber":4,"VerseNumber":7,"Text":"Akwete kupata achalume liunjili mu chipanje chalesile achinangolo ni waulongo wakuwandichila, nombe nao achakongwe akwete kupata liunjili mu chipanje chalesile achinangolo ni waulongo wakuwandichila, muchichiwele (chipanjecho) chapanandi kapena chejinji, (gawele) maunjili gepanjepanje (Allah)"},{"SurahNumber":4,"VerseNumber":8,"Text":"Sano ndema jagawanya (chipanjecho) naga akwika wapaulongo, ni wawina, kwisa soni masikini (wanganakola liwunjili lyao), basi mwapani (kachinandipamuno) kuumila mu chipanjecho, nimwawecheteleje malowe gambone"},{"SurahNumber":4,"VerseNumber":9,"Text":"Ni ajogope awala (walecheledwe chipanje kwakalamusya wawinao, ligongo nombe nao ali) wanti ingawe walesile munyuma mwao wanache wangalikombolela akajogopele (kalamusyidwa), basi an'jogopeje Allah ni awecheteje malowe gagoloka"},{"SurahNumber":4,"VerseNumber":10,"Text":"Chisimu wandu waakulya chipanje cha wanache wawina mwa lupuso, chisimu chene wanganyao akulya (ni kutaga) moto m’matumbo mwao, soni chakajinjile ku Moto Wakulapuka"},{"SurahNumber":4,"VerseNumber":11,"Text":"Allah akunnamula (ya kagawanye ka chipanje chamalekwa) kuwanache wenu, kuti mwanache jwannume akwete kupata liunjili lyakulandana ni liunjili lya wanache wachikongwe wawili (:1). Sano naga ali wachikongwepe (wawili kapena) kupunda pawawili, nikuti chapate maunjili gawili m’maunjili gatatu(⅔) gachipanje chalesile (nkuwa), nambo naga (mwanache jwankongwejo) ali jumpepe, nikuti chapate litika (½ lya chipanje chosope). Sano achinangolo wa nkuwa jwalijose mu wawiliwo chapate liunjili limo m’maunjili nsano na limo (⅙) nchipanje chalesile (nkuwajo) naga julesile mwanache (kapena chisukulu), nambo naga nganijuleka mwanache (kapena chisukulu) nantawaliile (chipanje chakwecho) achinangolo wakwe pe, nikuti mamagwe chapate liunjili limo m’maunjili gatatu (gachipanje chosope ⅓, sano babagwe nichajigale maunjili gawili gakusigalago ⅔), nambo sano naga julesile achachimwenegwe (kapena achalumbugwe), nikuti mamagwewala chapate liunjili limo m’maunjili nsano na limo (⅙ gachipanje chosope, gawanya kwalakweku kutendekwe) panyuma pakupitisya wasiya wachaleche (nkuwa wanti chindu chanti apedwe chenono) kapena (kun'dipilila) ngongole (syakwe). Achinangolo wenu ni wanache wenu ngankupata kumanyilila kuti ana wani mwa wanganyao wali wakuwandichila nnope kukwenu pa chikamuchisyo. (Awu ni) mpango (wa kagawanye) waupanjidwe ni Allah, chisimu Allah awele Jwakumanyilila nnope, Jwalunda lwakusokoka"},{"SurahNumber":4,"VerseNumber":12,"Text":"Sano jenumanja (achalume) nkwete kupata litika (½) lyachipanje chalesile achiwammakwenu naga nganaleka wanganyao mwanache (kapena chisukulu), nambo naga alesile mwanache (kapena chisukulu), nikuti chimpate liunjili limo m’maunjili ncheche (¼) nchipanje chalesile wanganyao, (gawanya kwalakweku kutendekwe) panyuma pakupitisya wasiya wachaleche (achiwammakwenuo) kapena (kwalipilila) ngongole (syao). Nombe nao (achiwammakwenu) akwete kupata liunjili limo m’maunjili ncheche (¼) nchipanje channesile wanganyammwe naga nganinneka mwanache (kapena chisukulu), nambo naga nnesile mwanache (kapena chisukulu), nikuti chapate liunjili limo m’maunjili nsano na gatatu (⅛) mu chipanje channesile, (gawanya kwalakweku kutendekwe) panyuma pakupitisya wasiya wachinneche wanganyammwe kapena (kun'dipilila) ngongole (syenu). Sano nawaga walume kapena wakongwe akutawalwa (chipanje chao) kutendaga ali wangali mwanache (kapena chisukulu) ni achinangolo wakwe wanawawili, nambo ni alesile nchimwenegwe (jwakuchimama) kapena nnumbugwe (jwakuchimama), nikuti jwalijose mu wawiliwo chapate liunjili limo m’maunjili nsano na limo (⅙ gachipanje chosope), nambo nawaga ali wakutupila kupunda pele, nikuti chagawane liunjili limo m’maunjili gatatu (⅓ gachipanje chosope), (gawanya kwalakweku kutendekwe) panyuma pakupitisya wasiya wachiulechedwe kapena (kulipilila) ngongole (sya akuwa), mwangali kupeleka isausyo, achi ni chilamusi chakuumila kwa Allah, sanotu Allah ni Jwakumanyilila kusyesyene, Jwakutulala nnope ntima"},{"SurahNumber":4,"VerseNumber":13,"Text":"Jalakwejo ni mipika ja Allah, sano jwachampikanile Allah ni Ntenga Jwakwe ﷺ, nikuti chachin'jinjisya ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo, sano kwalakweko ni kupunda kwekulungwa nnope"},{"SurahNumber":4,"VerseNumber":14,"Text":"Nambo jwachannyosye Allah ni Ntenga Jwakwe ﷺ ni gulukaga mipika Jakwe, chakan'jinjisye ku Moto, chijukawe jwandamo mwalakwemo, soni akwete kupata jwalakwejo ilagasyo yakwalusya"},{"SurahNumber":4,"VerseNumber":15,"Text":"Sano wataiche mwakutenda chakunyalaya (chigwagwa) mwa achimmasyeto wenu, mwawilanjilani mboni ncheche mwa jenumanja, sano naga sipeleche umboni (wanti waweni ali nkutenda chigwagwacho), basi mwaugalilani m’majumba mpaka tichasimane chiwa, kapena Allah chiwawichile litala line"},{"SurahNumber":4,"VerseNumber":16,"Text":"Nombe nao achalume wawili mwa jenumanja wataiche mwakuchitenda (chausakwacho mpela matanyula) basi mwalagasyani, nambo naga akutenda toba ni kolosya (ndamo syao) basi mwalekani, chisimu Allah awele Jwakupochela nnope toba Jwachanasa channope"},{"SurahNumber":4,"VerseNumber":17,"Text":"Chisimu toba jakundidwa ni Allah ni ja awala waakutendaga yakusakala mwaujinga, kaneka ni akutendaga toba mwachitema-chitema, basi wanganyao niwaakwapochelaga Allah toba jao, ni awele Allah Jwakumanyilila nnope, Jwalunda lwakusokoka"},{"SurahNumber":4,"VerseNumber":18,"Text":"Ni nganijiwa (jikundidwe) toba ja wandu waakutendaga yakusakala kwikanila chiwa chili chim’bichilile jumo jwao nikutiji: “Chisimu une ndesile toba sano,” atamose awala waakuwa ali makafili. Wanganyao twalinganyichisye ilagasyo yakupoteka nnope"},{"SurahNumber":4,"VerseNumber":19,"Text":"E jenumanja wankulupilile! Ngayiikundisyidwa kwa jenumanja (wakuchilume) kuti mwatawalile achimmasyeto mwakwakanganichisya (panyuma pakuwa achiwammakwao). Ni nkasimwalagasyaga (achiwammakwenu pandamo naga n'di ngankwasaka, kuti mpaka ayikane mwakuliombola) pakusaka kwasumula ichindu ine yamwapele, (nteto walakweu uli wakanyisyidwa), ikaweje naga ayikene mwakutenda chakunyalaya chakuonechela (mpela chigwagwa). Soni tamagani nao (achiwammakwenuwo) mwaumbone, natamuno n'di mwawenjile (nkautuchila kwaleka), mwinetu tinkomboleche kuchiwenga chindu chaawisile Allah nkati mwakwe umbone wejinji"},{"SurahNumber":4,"VerseNumber":20,"Text":"Sano naga mkusaka kunnomba jwankongwe jwine pakunneka jwankongwe (jwakala) kutendaga jumpepe mwa jamanjao (jwankunnekajo) n'di mumpele liunjili (lyambiya syandowa) kasin'jigala kutyochela mwalakwemo chilichose, ana nkuchijigala mwalupuso ni mwaulemwa wakuonechela"},{"SurahNumber":4,"VerseNumber":21,"Text":"Ana soni chinchijigale chinauli kutendaga pamasile pamwajinjilene wane mwa wane (mwaikene mwagona ulombela), soni (achakongwewo) wajigele kuumila kukwenu chilanga chakulimbangana (pandowa chakuti chintame nao chenene)"},{"SurahNumber":4,"VerseNumber":22,"Text":"Soni nkalombela achakongwe walombedweje ni achatati wenu, ikaweje yayapite kala (ninkaiwilisya soni kuitenda), chisimu wele (ntetowu) uwele wakunyalaya ni wakuwenjedwa kusyene soni ni litala lyakusakala nnope"},{"SurahNumber":4,"VerseNumber":23,"Text":"Iwele haraam kukwenu (kwalomba) achimama wenu (wakum'beleka), wanache wenu (wakuliwelechela), achalumbu wenu (wakupagwana), achibaba wenu wachikongwe, achimama wenu wanandi kapena wakulungwa, wanache wanchimwene gwenu, wanache wannumbu gwenu, achimama wenu wawan'jonjesye, achalumbu wenu wamwajonjile liwele limo, achakwegwe wawaweleche achiwammakwenu, wanache wakwasimana wankwalela wakupagwa kutyochela mwa achiwammakwenu wan'jinjilene nao (pagona ulombela), nambo naga nganin'jinjilana nao, basi chipawe pangali ulemwa kukwenu (kwalomba wanache waowo), achiwammakwao wanache wenu wachilume wakutyochela m’migongo mwenu, soni nikuti mpwatikanye chilikati cha mundu ni mpwakwe (wakupagwana), ikaweje yayapite kala (ninkaiwilisya soni kuitenda). Chisimu Allah awele Jwakululuka kusyene, Jwachanasa channope"}]}