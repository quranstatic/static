{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":58,"VerseNumber":1,"Text":"Chisimu pamasile paapikene Allah lilowe lya ajula (jwammasyeto) jwaakusisyana namwe (malowe) pa ya wankwakwe (wantuumbiliile), ni jukulawila (magambo) kwa Allah, mwanti Allah akuwa ali nkupikana kuwechetana kwenu, chisimu Allah ni Jwakupikanichisya Jwakulolechesya"},{"SurahNumber":58,"VerseNumber":2,"Text":"Wandu waakuwa mu jenumanja ali nkwalandanya achimmasyeto wao ni migongo (ja achimama wao pa chiwako), ngawa nkuwa wanyao achimama wao (pa chiwako changawa nkutenda nao soni ulombela), nganawa achimama wao ni ikaweje awala wawaweleche, soni chisimu wanganyao akuwecheta malowe gakusakala soni gaunami, soni chisimu Allah ni Nkusiimaasya (ilemwa) Jwakululuka kusyene"},{"SurahNumber":58,"VerseNumber":3,"Text":"Sano wandu waakuwa ali nkwalandanya achimmasyeto wao ni migongo (ja achimama wao pa chiwako changawa nkutenda nao soni ulombela), kaneko ni kuusyausya yawawecheteyo; basi agopole kapolo nkanaiche mwakwayana (ni achiwammakwaowo), jalakweji ni (misyungu ja Allah) jankuwundidwa najo, sano Allah abali syosope sya yankutenda awele Jwaasimanya chenene"},{"SurahNumber":58,"VerseNumber":4,"Text":"Sano jwanganapata (kapolo) basi chatawe myesi jiwili jakuyana nkanaiche mwakwayana (ni wankwakwe), nambo jwanganawa apakombwele (kutawa) basi chiwape yakulya masikini makumi nsano nalimo . Yalakweyo (ilamulidwe) kuti munkulupilile Allah ni Ntenga Jwakwe ﷺ. Soni jalakweji ni mipingu ja Allah, ni akwete kupata achimakafili ilagasyo yakupoteka nnope"},{"SurahNumber":58,"VerseNumber":5,"Text":"Chisimu awala waakunsiisya Allah ni Ntenga Jwakwe ﷺ, anyosyedwe mpela yawatite pakunyosyedwa wakala wao, soni pamasile patutulwisye ma Aya gakusalichisya, ni akwete kupata achimakafili ilagasyo yakwalusya"},{"SurahNumber":58,"VerseNumber":6,"Text":"Lisiku lyatachasyusya Allah wanaose ni kwatagulila yawapanganyisye, Allah jwaisonganganyisye (ni kuisunga) nambo wanganyao wailiwalile, sano Allah pa chindu chilichose awele Mboni"},{"SurahNumber":58,"VerseNumber":7,"Text":"Ana ngankuiona yanti Allah jukuimanya yaili kumawunde ni yaili petaka? Ngaukasatamidwaga ntemela wa wandu watatu ikaweje Jwalakwe jukasawa Jwancheche jwao, naatamuno wa wandu nsano ikaweje Jwalakwe jukasawa Jwansano najumo jwao, naatamuno wa wandu wakunandipila pele kapena wakutupila ikawejepe Jwalakwe jukasawa nao palipose pachawe (ni umanyilisi Wakwe wangasisika chilichose), kaneka ichindu yawapanginyisye tachatagulila lisiku lya Kiyama, chisimu Allah chindu chilichose awele Jwaachimanya chenene"},{"SurahNumber":58,"VerseNumber":8,"Text":"Ana ngankwaona awala wanya wawakanyisyidwe kutama ntemela (wamalindi), kaneka ni akuwujauja kutenda yawakanyisyidweyo? Ni akusongonelanaga yasambi ni yaumagongo kwisa soni yakunnyosya Ntenga ﷺ. Soni pati am’bichililemo akasankomasyaga ni komasya (kwakuchindimbula) kwanganankomasyeje nako Allah, m’mitima mwao niakutiji: “Nambi uli Allah ngatupa ilagasyo pa yatukuwechetayi?” Jahannama jichakwana wanganyao, chachijijinjila. Kaje kusakala malo gakuujila gakwe"},{"SurahNumber":58,"VerseNumber":9,"Text":"E jenumanja wankulupilile! Pati nchitamaga ntemela basi ngasinsongonelanaga yasambi ni yaumagongo kwisa soni yakunnyosya Ntenga ﷺ, nambo nsongonelaneje yaukoto ni woga (wakun'jogopa Allah), soni mun'jogopani Allah Ajula jwachinchisonganganyisyidwa Kukwakwe"},{"SurahNumber":58,"VerseNumber":10,"Text":"Chisimu mitemela (jamalindi) jikuumilaga ku shetani kuti waadandaulikasye awala waakulupilile, nambo nganawa waapoteche nao chilichose ikaweje kwa lisosa lya Allah, sano wakulupilila ajegamileje kwa Allah pe basi"},{"SurahNumber":58,"VerseNumber":11,"Text":"E jenumanja wankulupilile! Pati nsalilidwemo kuti pelekani lipesa panganya basi pelekani lipesalyo, Allah chansapangulile (ukoto Wakwe), soni pati iwechetedwe yanti: “Jimani (kuja kutenda masengo ga Dini),” basi jimani. Allah tiwanyakule pa uchimbichimbi awala waakulupilile mwa jenumanja kwisa soni awala waapedwile umanyilisi, sano Allah abali syosope sya yankutenda awele Jwaasimanya chenene"},{"SurahNumber":58,"VerseNumber":12,"Text":"E jenumanja wankulupilile! Ndema jankusaka kuwecheta najo Ntenga ﷺ yantemela, basi longosyani (kutola) sadaka (jakwapa masikini) nkaniuwe ntemela wenuo, yalakweyo ni yaili yambone nnope kukwenu ni yakuswejelesya, nambo naga nganimpata (sadakajo ngalikandu), basi chisimu Allah ni Jwakululuka kusyene Jwachanasa channope"},{"SurahNumber":58,"VerseNumber":13,"Text":"Ana n'jogwepe kulongosya (kutola) sadaka nkaniuwe ntemela wenu (wakuwechetana najo Ntenga ﷺ)? Sano naga nganim’biche mwakutenda, basi Allah an'jepepachisye, sano gambagani kwimika Swala mwakolosya ni kutolaga Zaka, soni mumpikanilani Allah ni Ntenga Jwakwe ﷺ, sano Allah ni Nkusimanya chenene abali syosope sya yankutenda"},{"SurahNumber":58,"VerseNumber":14,"Text":"Ana ngankwaona awala (achinakunaku) watomene nao ulongo wandu wawatumbilile Allah? Wanganyao nganawa mwa jenumanja nambo soni nganawa mwa wanganyao, soni akulumbilaga yaunami aku achimanyililaga (kuti akulambusya)"},{"SurahNumber":58,"VerseNumber":15,"Text":"Allah walinganyichisye wanganyao ilagasyo yaukali nnope, chisimu wanganyao iwele yakusakala nnope yaawele nkupanganya"},{"SurahNumber":58,"VerseNumber":16,"Text":"Akutesile kulumbila kwao (kwaunami) kuwa chakusiwilila (itendo yao yangalumbana), basi ni wasiwilile (wandu) kwitala lya Allah; ni akwete kupata wanganyao ilagasyo yakwalusya"},{"SurahNumber":58,"VerseNumber":17,"Text":"Ngasichija kwakamuchisya wanganyao chipanje chao atamose wanache wao chilichose mu (ipotesi) yakuumila kwa Allah, wanganyao niwandu wa ku Moto, wanyao kwalakweko takawe wandamo"},{"SurahNumber":58,"VerseNumber":18,"Text":"Lisiku lyatachasyusya Allah wanaose, basi ni chachiwa nkulumbila Kukwakwe (Allah, mwaunami) yawatiji pakulumbila kukwenu, aku ali nkuganichisya yanti chapate chilichose (pakulumbila kwaoko), manyililani yanti wanganyao chisimu chene niwali waunami"},{"SurahNumber":58,"VerseNumber":19,"Text":"Shetani jwaguwatiile wanganyao ni jwaliweesye kunkumbuchila Allah, wanganyao ni likuga lya shetani, manyililani yanti chisimu chene likuga lya shetani nilyalili lyakulepela"},{"SurahNumber":58,"VerseNumber":20,"Text":"Chisimu awala waakunsiisya Allah ni Ntenga Jwakwe ﷺ wanganyao chachiwa mu wakunyosyeka nnope"},{"SurahNumber":58,"VerseNumber":21,"Text":"Allah jwaalembile yanti: “Chisimu Une ni Achimitenga Wangu niwachituwe Wakupunda.” Chisimu Allah ni Jwakulimbangana nnope, Jwamachili gakupunda"},{"SurahNumber":58,"VerseNumber":22,"Text":"Ngamwasimana wandu waakunkulupilila Allah ni Lisiku Lyambesi ali nkwanonyela wandu waakunsisya Allah ni Ntenga Jwakwe ﷺ, namuno akaliji achatati wao, kapena wanache wao, kapena achachimwene wao, kapena walukosyo lwao. Wanganyao (Allah) alembile m’mitima mwao chikulupi (mwakuchisimika kusyene), ni walimbangenye ni Nsimu (Jibulilu) wakuumila Kukwakwe, ni tachajinjisya ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo. Allah tachanonyela (pakwapochela masengo gao gambone), nombe nao chachinonyelwa Najo (pamalipilo gataachaapa). Wanganyao ni likuga lya Allah, manyililani yanti chisimu chene likuga lya Allah ni lyalili lyakupunda"},{"SurahNumber":59,"VerseNumber":1,"Text":"Iwele ili nkunswejesya Allah yosope yaili kumawunde ni yaili petaka, soni Jwalakwe ni Jwamachili gakupunda, Jwalunda lwakusokoka"},{"SurahNumber":59,"VerseNumber":2,"Text":"Jwalakwe ni Ajula jwana kwakoposyaga wandu wawakanile mwa anchinsyene chitabu (Ayuda walukosyo lwa Nadhir) kutyochela m’majumba mwao mu kusonganganyisidwa kwandanda (kwausami). Nganin'ganichisyaga kuti mpaka akopoche, nombe nao waganichisyaga yanti chisimu wanganyao gasiwilile makome gao kwa Allah, basi Allah ni jwaapele (ipotesi) kuumila upande wanganaganichisyaga, ni jwaponyisye woga m’mitima mwao, (mwanti) waliji nkugumula majumba gao ni makono gao kwisa soni makono ga wakulupilila. Basi chetelelani jenumanja wankwete meso (gakulolechesya mwaumanyilisi)"},{"SurahNumber":59,"VerseNumber":3,"Text":"Soni ingawaaga kuti Allah jwaalembele (pandandape) yakusama, jukaapele ilagasyo pa duniya, nambo akwete kupata wanganyao ku Akhera ilagasyo ya Moto"},{"SurahNumber":59,"VerseNumber":4,"Text":"Yalakweyo paligongo lyanti wanganyao watindene najo Allah ni Ntenga Jwakwe ﷺ, sano jwatatindane najo Allah, basi chisimu Allah ni Jwaukali pakupeleka ipotesi"},{"SurahNumber":59,"VerseNumber":5,"Text":"Muitela ya tende ya mwaikatile (jenumanja Asilamu) kapena ya mwailesile ili chiimile m’mapata mwakwe, basi (yatendekwe) mu lisosa lya Allah ni kuti wajalusye wakunyosya"},{"SurahNumber":59,"VerseNumber":6,"Text":"Soni ipanje yakupalagula yaapeleche Allah kwa Ntenga Jwakwe ﷺ kuumila kwa wanganyao, basi pa (kuipata) yalakweyo nganinnajila kuutusya hachi kapena ngamiya, nambo kuti Allah akwapaga machili Achimitenga Wakwe gakwakombolela waakwasaka, sano Allah pa chindu chilichose awele Jwakombola"},{"SurahNumber":59,"VerseNumber":7,"Text":"Ipanje yakupalagula yaapeleche Allah kwa Ntenga Jwakwe ﷺ kuumila kwa achinsyene misi, basi iwele ya Allah ni Ntenga ﷺ ni waulongo (wa Ntenga ﷺ), kwisa soni wawina, masikini ni jwapaulendo; kuti ikawa yagamba kusyungula chilikati cha wakusichila mwa jenumanja. Sano champele Ntenga ﷺ basi chipochelani, nambo chankanyisye basi chilekani. Ni mun'jogopani Allah, chisimu Allah ni Jwaukali pakupeleka ipotesi"},{"SurahNumber":59,"VerseNumber":8,"Text":"(Ipelechedweje) kuwakulaga waasamile, awala wakoposyedwe nsimangwao kwisa soni ipanje yao achisachililaga umbone wa kuumila kwa Allah kwisa soni chinonyelo, ni akuwa ali nkunkamuchisya Allah (paajikamuchisya Dini Jakwe), ni (akuwa soni nkunkamuchisya) Ntenga Jwakwe ﷺ, wanganyao niwali wakuonaonape"},{"SurahNumber":59,"VerseNumber":9,"Text":"Sano awala wawatemi mu nsinda (wa Madina) ni kulupilila nkanaiche wanganyao akuwa ali nkwanonyela wandu waasaamiile kukwao, soni ngaakuchisimana m’mitima mwao chipaka chilichose mu ichindu yaapedwile (akusamao), soni akulongosyaga (isako ya achimijao pa chindu chilichose) kupunda isako yao, namuno angaliji ali nkuchisachilila (chinducho) kwanneso. Sano waakuwambasyidwa ku ubaili wa ntima wao basi wanganyao ni wali wakupunda"},{"SurahNumber":59,"VerseNumber":10,"Text":"Sano awala waiche panyuma pao akasatiji: “Ambuje wetu! Tukululuchilani uwwe ni achimijetu awala wawatulongolele pa chikulupi, ni ngasim'biika m’mitima mwetu uchimwa wakwatendela awala waakulupilile, Ambuje wetu! Chisimu Mmwejo ni Mpole kusyene, Jwachanasa cha nnope.”"},{"SurahNumber":59,"VerseNumber":11,"Text":"Ana nganimwaona awala akutenda unakunaku waakutiji pakwasalila achimijao awala wakanile mwa achinsyene chitabu (Ayuda): “Chisimu naga n'di nkoposyedwe jenumanja (m’Madina muno) tuchikopoka namwe kwene, soni ngasitun'jiitika jwalijose mpaka kalakala pa (yakunsausya) jenumanja, soni naga n'di mputidwe ngondo (ni Asilamu) tuchinkamuchisya kwene.” Nambo Allah akutendela umboni kuti chisimu wanganyao waunami"},{"SurahNumber":59,"VerseNumber":12,"Text":"Mwanti naga ali akoposyedwe (Ayudao) nganawa akopweche nao imo (achinakunakuo), soni naga ali aputidwe ngondo nganawa wakamuchisye, soni mwanti ali atite wakamuchisye mpaka alosye kwene migongo (kutila), kaneka ni ngasakulupusyidwa"},{"SurahNumber":59,"VerseNumber":13,"Text":"Chisimu wanganyammwe (Asilamu) niwan'di wakogopedwa nnope m’mitima mwao kupunda Allah, yalakweyo niligongo lyanti wanganyao niwandu wangali chachimanyi"},{"SurahNumber":59,"VerseNumber":14,"Text":"Nganawa amputile ngondo (Ayudao atamose ali) wosope, ni ikaweje m’misi jegosedwe ni makome, kapena kusyeto kwa mapupa. Ngondo jao (ja utinda) chilikati chao jiwele jekulungwa nnope, mpaka mwaganichisye kuti ali imo kutendaga mitima jao jelekangane, yalakweyo niligongo lyanti wanganyao niwandu wangali lunda"},{"SurahNumber":59,"VerseNumber":15,"Text":"(Kawe ka Ayuda walukosyo lwa Nadhir) kali chisawu awala (Ayuda walukosyo lwa Kainukai) wawalongolele wanganyao (kupata ilagasyo) pangakawapa, agapasisye makungu ga itendo yao, ni akwete soni kupata wanganyao ilagasyo yakupoteka nnope (ku Akhera)"},{"SurahNumber":59,"VerseNumber":16,"Text":"Chilandanyo cha achinakunaku pakwanyenga Ayuda walukosyo lwa Nadhir ya kumpitikuchila Muhammadi (ﷺ chili chisawu shetani ndema jawansalile mundu kuti: “Munkanani (Allah).” Basi ndema ja wakanile, (shetani) jwatite: “Chisimu une ndalikangene namwe, unetu ngun'jogopa Allah M’mbuje jwa iwumbe yosope.”"},{"SurahNumber":59,"VerseNumber":17,"Text":"Basi ni jaliji mbesi ja wanawawiliwa kuja kwinjila ku Moto ni kuwa wandamo mwalakwemo, sano galakwego ni malipilo ga wakulitenda lupuso"},{"SurahNumber":59,"VerseNumber":18,"Text":"E jenumanja wankulupilile! Mun'jogopani Allah, soni mundu jwalijose ayilole yaalongwesye ya malawi (ku Akhera), ni mun'jogopani Allah, chisimu Allah ni Nkusimanya chenene abali syosope sya yankutenda"},{"SurahNumber":59,"VerseNumber":19,"Text":"Ni ngasim'ba mpela awala wanya wan'diwalile Allah, nombe Najo ni waliweesye mitima jao. Wanganyao niwali wakunyosya"},{"SurahNumber":59,"VerseNumber":20,"Text":"Ngawa nkulandana wandu wa ku Moto ni wandu wa ku Mbepo, wandu wa ku Mbepo ni wali wakupunda"},{"SurahNumber":59,"VerseNumber":21,"Text":"Ingawe kuti twajitulwisye aji Qur’aniji pachanya petumbi, chisimu nkaliweni lili lyakutetewala ni ganjika ligongo lya kun'jogopa Allah, yalakweyo ni ilandanyo ya tukupeleka kwa wandu kuti achetelele"},{"SurahNumber":59,"VerseNumber":22,"Text":"Jwalakwe ni Allah Ajula jwaali pangali nnungu jwine (jwakuwajilwa kun'galagatila) ikaweje Jwelepejo, Jwakumanyilila yakusisika ni yakuonechela, Jwalakwe ni Jwaukoto wejinji, Jwachanasa channope"},{"SurahNumber":59,"VerseNumber":23,"Text":"Jwalakwe ni Allah Ajula jwali pangali nnungu jwine (jwakuwajilwa kun'galagatila) ikaweje Jwelepejo, Nchimwene, Jwakuswejela, Nsyene ntendele, Nkupeleka ntunjelele, Nkung'unulila ni goosa chilichose (mu itendo ya achikapolo Wakwe), Jwamachili gakupunda, Nkutetewasya iwumbe Yakwe, Jwakulikusya kusyene. Aswejele Allah ku yaakum'bwanganya nayo"},{"SurahNumber":59,"VerseNumber":24,"Text":"Jwalakwe ni Allah, Nkugumba, Nkusipusya chilichose pandanda, Nkupaanga kaoneche ka chindu. Jukwete mena gambone nnope. Ikunswejesyaga Jwalakwe yosope yaili kumawunde ni petaka, soni Jwalakwe ni Jwamachili gakupunda, Jwalunda lwakusokoka"},{"SurahNumber":60,"VerseNumber":1,"Text":"E jenumanja wankulupilile! Ngasimwatenda amagongo Wangu ni amagongo wenu kuwa isyowe ni kwatulilaga (abali syenu) mwachinonyelo, kutendaga pamasile paayikanile yakuona yaim’bichilile. Akunkoposya Ntenga ﷺ ni jenumanja wakwe (nsimangwenu) ligongo lyanti nkunkulupilila Allah M’mbuje gwenu. Nam'baga jenumanja nkopweche kuumenyana ngondo petala Lyangu ni kusachilila chinonyelo Changu (ngasimwatenda kuwa isyowe yenu), nkwatumichisya asili (syenu syangondo) mwachinonyelo kutendaga Une nguimanyilila yansisile ni yannosisye (palangulangu)! Sano jwataitende yele mwa jenumanja nikuti amasile mwapotele kuleka litala lyagoloka"},{"SurahNumber":60,"VerseNumber":2,"Text":"Ali asimangene namwe (pangondo) akuwaga amagongo wenu, soni akasan'jongolelaga makono gao ni ndimi syao mwakusakala (pakumputa ni kuntukana), ni akasasachililaga n'di nkufuulu (pakuleka Usilamu)"},{"SurahNumber":60,"VerseNumber":3,"Text":"Ngasawa ankamuchisye achalongo achin'jenu namuno wanache wenu lisiku lya Kiyama, (Allah) tachijilanya chilikati chenu, sano Allah ichindu yankutenda awele Jwakuilolechesya"},{"SurahNumber":60,"VerseNumber":4,"Text":"Pamasile paluwele kukwenu lusyasyo lwambone pa Ibrahima ni awala wawaliji najo, ndema ja wasalile wandu wao kuti: “Chisimu uwwe tuwambalene namwe kwisa soni ayila yankuwa nkuigalagatila kunneka Allah, tunkanile wanganyammwe, soni uonechele chilikati chetuwe ni jenumanja utinda ni uwengani wa mpaka kalakala mpaka nkankulupilile Allah Jikape.” (Nombe jenumanja umati wa Muhammadi ﷺ syasyani yele yagakana makafiliyo,) ikaweje malowe (gajwawechete) Ibrahima kwasalila babagwe (wawaliji kafili kuti): “Chisimu chene chinjim'bendela chikululuko, nambo nganingola chilichose chanti ni kun'gosela nacho kwa Allah.” (Yagawendela chikululuko makafiliyo nkasyasya, nambo n'jileje): “Ambuje wetu! Kukwenu pe tujeegamiile, soni Kukwenu pe tugalauchiile pakutenda toba, soni Kukwenu pe ni kwakuujila.”"},{"SurahNumber":60,"VerseNumber":5,"Text":"“Ambuje wetu! Ngasintuwika uwwe pa kulingwa ni achimakafili (pakwakombolasya kutuwatanganyichisya chikulupi), soni tukululuchilani Ambuje wetu! Chisimu Mmwe niwan'di Wamachili gakupunda, Walunda lwakusokoka.”"},{"SurahNumber":60,"VerseNumber":6,"Text":"Chisimu pamasile paluwele kukwenu pa jamanjao (Ibrahima ni umati wakwe), lusyasyo lwambone kwa mundu jwaali nkuwichila ntima pa Allah ni lisiku lyambesi, nambo mundu jwatanyosye (yaalamwile Allah), basi chisimu Allah ni Jwakupata kwejinji, Jwakulapilidwa kusyesyene"},{"SurahNumber":60,"VerseNumber":7,"Text":"Mwine Allah kuwa nkuwika usyowe chilikati chawanganyammwe ni wane mwa awala wamwatesile kuwa amagongo wenu (pa kwajongolela ku Usilamu), soni Allah ni Jwakombola kusyesyene, soni Allah ni Jwakululuka kusyene, Jwachanasa channope"},{"SurahNumber":60,"VerseNumber":8,"Text":"Allah ngaakunkanya wanganyammwe kwaatendela yaukoto ni yagoloka awala wanganamputa ngondo pa Dini soni nganankoposya nsimangwenu, chisimu Allah akwanonyela wagolosya (ichindu)"},{"SurahNumber":60,"VerseNumber":9,"Text":"Chisimu Allah akunkanya wanganyammwe kusyowekana nao awala wamputile ngondo pa Dini ni kunkoposya nsimangwenu, ni akamuchiisye pa yakoposyedwa kwenu, sano watasyowekane nao wanganyao, basi wanyao ni wali wakulitenda lupuso"},{"SurahNumber":60,"VerseNumber":10,"Text":"E jenumanja wankulupilile! Pati am’bichiiliile wakulupilila wachikongwe wakusama basi mwalingani (kuti nchimanye chikulupi chao), Allah ni Jwaakumanyilila nnope ya chikulupi chao. Sano naga n'di mwamanyi kuti wakulupilila, basi ngasimwauchisya ku makafili, nganawa wanyao (achimmasyeto) wakundisyidwa kwa wanganyao, nombenao (achimakafili) nganawa (achikunganya) wakundisyidwa kwa wanyao, nambo mwauchisyani (achimakafilio) yawatosile (pakwalomba achimmasyetowo), ni chikuwe kwangali ulemwa kukwenu kwalomba (achimmasyetowo) pati mwapele mahari gao (namuno kuti walesile achalume wao wachikafili ku Maaka), soni ngasinkanganichila malombela ni achimmasyeto wachikafili (wawasigele ku Maaka), wilasyani ya mwatosile (pakwalomba achimmasyeto wachikafilio), nombe nao (achimakafili) awilasye yawatosile (pakwalomba achimmasyeto waaujitiche Usilamu). Wele ni ulamusi wa Allah, Jwalakwe akulamula chilikati chenu. Sano Allah ni Jwakumanyilila nnope, Jwalunda lwakusokoka"},{"SurahNumber":60,"VerseNumber":11,"Text":"Sano naga jwalijose mwa achiwammakwenu ali antisile kuja kumakafili (ni m'bilasisye mahari genu nambo akanyisye), kaneka ni mpatile chipanje (cha makafilio chachawajilwe kwauchisya pa achiwammakwao wawatisile kapena chinchipatile petala lyangondo), basi mwapani awala waatisile achiwammakwao yakulandana ni yawatosile (pakulombela). Soni mun'jogopani Allah Ajula jwankuwa nkunkulupilila"},{"SurahNumber":60,"VerseNumber":12,"Text":"E mmwe Ntume ﷺ! Pati am’bichiiliile wakulupilila wachikongwe kuutawana namwe chilanga chanti; ngawwanganyaga Allah ni chilichose, soni ngajiwaga, soni ngatendaga chigwagwa, soni ngaulagaga wanache wao, soni ngaikaga nao ukapanga-panga (unami) watausepeje chilikati chamakono gao ni ngongolo syao (kwakuli kwalambuchisya achiwammakwao wanache wangawandika), soni ngannyosyaga pa ichindu yambone (yatimwalamuleje), basi tawanani nao chilangacho, ni mwawendelani chikululuko kwa Allah, chisimu Allah ni Jwakululuka kusyene, Jwachanasa channope"},{"SurahNumber":60,"VerseNumber":13,"Text":"E jenumanja wankulupilile! Ngasinsyowekana nao wandu wawatumbilile Allah, pamasile paakatile tama (jakupata malipilo gambone) ku Akhera (ligongo lya kusakasya nnope), yaatite pa kata tama (jakupata yambone iliyose) achimakafili waali m’malembe"},{"SurahNumber":61,"VerseNumber":1,"Text":"Iwele ili nkunswejesya Allah yosope yaili kumawunde ni yaili petaka, soni Jwalakwe ni Jwamachili gakupunda, Jwalunda lwakusokoka"},{"SurahNumber":61,"VerseNumber":2,"Text":"E jenumanja wankulupilile! Ligongo chichi nkuwechetaga yangankutendaga"},{"SurahNumber":61,"VerseNumber":3,"Text":"Ikunchimaga kwekulungwa nnope Allah yakuti m'becheteje yangankutendaga"},{"SurahNumber":61,"VerseNumber":4,"Text":"Chisimu Allah akwanonyela awala waakumenyanaga ngondo petala Lyakwe ali chilili pansela nti chisawu wanganyao lipupa lyekamulane chenene"},{"SurahNumber":61,"VerseNumber":5,"Text":"Soni (kumbuchilani) katema kajwawechete Musa ku wandu wakwe kuti: “E wandu wangu! Ligongo chichi nkuusausya, kutendaga nkumanyilila kusyene yanti une ni Ntenga jwa Allah kukwenu?” Basi ndema jawapombotele (kuleka litala lya Allah), Allah wajipombotesye mitima jao, sano Allah ngakwajongolaga wandu wakunyosya"},{"SurahNumber":61,"VerseNumber":6,"Text":"Soni (kumbuchilani) katema kajwawechete Isa mwanache jwa Maryam kuti: “E jenumanja wanache wa Israila! Chisimu une ni Ntenga jwa Allah kukwenu jungwitichisya yaili paujo pangu yakuumila mu Taurat, soni ni ngutagulila ya abali jakusengwasya ja Ntenga jwatachiika panyuma pangu lina lyakwe Ahmadu.” Nambo ndema jajwaichilile ni ilosyo yakuonechela papaswela, watite: “Awu ni usawi wakuonechela.”"},{"SurahNumber":61,"VerseNumber":7,"Text":"Ana soni nduni jwali jwalupuso nnope kumpunda mundu jwansepele Allah unami kutendaga jwalakwe ali nkuwilanjidwa ku Usilamu? Sano Allah ngaakwajongolaga wandu wakulitenda lupuso"},{"SurahNumber":61,"VerseNumber":8,"Text":"Akasasachililaga ali asimisye lilanguka lya Allah (Usilamu) ni ngamwa syao, sano Allah ni Jwakwanilisya lilanguka Lyakwe namuno achimakafili yachime"},{"SurahNumber":61,"VerseNumber":9,"Text":"Jwalakwe ni Ajula jwaatumisye Ntenga Jwakwe (Muhammadi ﷺ) ni chongolo kwisa soni Dini jakuona kuti ajikwesye pachanya pa dini syosope, namuno wakuwanganya (Allah ni isanamu) yachime"},{"SurahNumber":61,"VerseNumber":10,"Text":"E jenumanja wankulupilile! Ana nammanyisye malonda gampaka gan'jokole ku ilagasyo yakupoteka nnope"},{"SurahNumber":61,"VerseNumber":11,"Text":"Munkulupilileje Allah ni Ntenga Jwakwe ﷺ, soni mputeje ngondo petala lya Allah ni chipanje chenu ni mwachimisyene wakwe, yalakweyo ni yaili yambone kukwenu naga n'di wakumanyilila"},{"SurahNumber":61,"VerseNumber":12,"Text":"Tankululuchile sambi syenu ni kun'jinjisya ku Matimbe ga ku Mbepo gasikujilima cha pasi pakwe sulo, ni malo gambone nnope ku Matimbe Gandamo. Kwalakweko ni kupunda kwekulungwa nnope"},{"SurahNumber":61,"VerseNumber":13,"Text":"Ni (ukoto) wine wachiwwunonyele (chachili) chikamuchisyo chakuumila kwa Allah kwisa soni kuugula (Maaka) kwakuli pakuwandika, ni mwatagulilani abali jakusengwasya wakulupilila"},{"SurahNumber":61,"VerseNumber":14,"Text":"E jenumanja wankulupilile! Waagaani wakamuchisya (pakwenesya Dini ja) Allah, mpela yajwatite kuwecheta Isa mwanache jwa Maryam pakwawusya achinafunsi (wakwe kuti): “Ana akungamuchisya wangu niwani kwa Allah?” Achinafunsi (wakwe) watite: “Uwwe ni akukamuchisya (pakwenesya Dini ja) Allah.” Basi likuga line mu wanache wa Israila lyakulupilile, nambo likuga line lyakanile. Basi ni twaalimbangenye awala wawakulupilile pa amagongo wao ni wasyuchile kuwa wapachanya"},{"SurahNumber":62,"VerseNumber":1,"Text":"Yosope yaili kumawunde ni yaili petaka ikunswejesyaga Allah, Nchimwene, Jwakuswejela, Jwamachili gakupunda, Jwalunda lwakusokoka"},{"SurahNumber":62,"VerseNumber":2,"Text":"Jwalakwe ni Ajula jwaatumisye ku wangapakombola kulemba ni kuwalanga (Warabu) Ntenga ﷺ jwakuumila mu wanganyapeo jwaakuwa nkwasoomela ma Aya Gakwe, ni kwaswejesyaga, ni kwajiganyaga soni Chitabu ni lunda lwakusokoka, kutendaga kala waliji m’kusokonechela kwakuonechela"},{"SurahNumber":62,"VerseNumber":3,"Text":"Ni (antumiisye soni ku) wane mwa wanganyao wanganasimangane nao. Sano Jwalakwe (Allah) ni Jwamachili gakupunda, Jwalunda lwakusokoka"},{"SurahNumber":62,"VerseNumber":4,"Text":"Walakweo niumbone wa Allah waakumpaga jwaakunsaka, sano Allah ni Nsyene umbone wekulungwa"},{"SurahNumber":62,"VerseNumber":5,"Text":"Chilandanyo cha awala (Ayuda) wana kupedwaga Taurat kaneka ni nganajitendela masengo, chili chisawu mbunda (bulu) jajikutwichila itabu yekulungwa-kulungwa (nambo ngali yakunkamuchisya). Kaje kusakala chilandanyo cha wandu awala waakaaniile ma Aya ga Allah, Sano Allah ngaakwajongolaga wandu wakulitenda lupuso"},{"SurahNumber":62,"VerseNumber":6,"Text":"Jilani: “E jenumanja wan'di m'chiyuda! Nam'baga nkuliitwanjila yanti wanganyammwe ni asyowe wa Allah pangali wandu wane soni, basi chilajilani chiwa naga nkuwecheta yakuona.”"},{"SurahNumber":62,"VerseNumber":7,"Text":"Nambo ngaachilajila ata panandi ligongo lya (yasambi) yagalongwesye makono gao, sano Allah ni jwaakwamanya chenene wakulitenda lupuso"},{"SurahNumber":62,"VerseNumber":8,"Text":"Jilani: “Chisimu chiwa chankuchitilacho mwannami tichimpatepe, kaneka ni tinchiuchisyidwa kwa (Allah) Jwakumanyilila yakusisika ni yakuonechela, basi ni tachintagulila ichindu yamwaliji nkupanganya.”"},{"SurahNumber":62,"VerseNumber":9,"Text":"E jenumanja wankulupilile! Pati ukomedwe nsana wa Swala (ja Ijuma) Lisiku Lyaijuma basi kangamalani kuja kunkumbuchila Allah, soni lekani malonda, yalakweyo ni yaili yambone kukwenu naga n'di wakumanyilila"},{"SurahNumber":62,"VerseNumber":10,"Text":"Sano pati Swala (ja Ijuma) jimasile basi balalikanganani pa chilambo ni kupitaga nchisosa umbone wa Allah, soni munkumbuchileje Allah kwejinji kuti m'be wakupunda"},{"SurahNumber":62,"VerseNumber":11,"Text":"Soni pati agaweni malonda kapena yang'anda-ng'anda akuigungumuchila yalakweyo ni kunneka mmwe n'di chiimile. Jilani: “Ichindu yaili kwa Allah ni yambone nnope kupunda yang'anda-ng'anda kwisa soni malonda, sano Allah ni Jwambone nnope mwa akupeleka lisiki.”"},{"SurahNumber":63,"VerseNumber":1,"Text":"Pati am’bichiiliile achinakunaku akasatiji: “Tukutendela umboni yanti chisimu mmwe (Muhammadi ﷺ) Ntenga jwa Allah.” Sano Allah akumanyilila kuti chisimu mmwejo Ntenga Jwakwe, soni Allah akutendela umboni yanti chisimu achinakunaku waunami kusyene"},{"SurahNumber":63,"VerseNumber":2,"Text":"Akutesile kulumbila kwao (kwaunami) kuwa chakusiwilila (itendo yao yangalumbana), basi ni waasiwilile (wandu) kwitala lya Allah; chisimu wanganyao iwele yakusakala nnope yaawele nkupanganya"},{"SurahNumber":63,"VerseNumber":3,"Text":"Yalakweyo ligongo lyanti wanganyao waakulupilile kaneka ni kanila, basi ni jaugalidwe mitima jao mwanti nganawa amanyilile (chilichose chakwajokola)"},{"SurahNumber":63,"VerseNumber":4,"Text":"Sano ndema jankwaonaga ikunsengwasyaga ilu yao, soni atite awechete nkasagatejelaga liwiwi malowe gao (ligongo lyakakolosye kao pakuwecheta, nambo malowe gao gali gangali mate), wanganyao agambile kuwa nti chisawu ipika yaijegamisyidwe (kwipupa, agambile kuwa ilu-ilupe yangali lunda), akuganichisyaga n'gumilo uliose (mpela wakuwilanjila ku ngondo) kuti ukwamba wanganyao (ligongo lya woga), wanganyao ni amagongo, mwakalamukani, pamasile pa walwesile Allah! Ana akugalausyidwa chinauli (kuleka yakuona ni kulupilila unami)"},{"SurahNumber":63,"VerseNumber":5,"Text":"Soni pati iwechetedwe kukwao (yanti): “Ikanganani kuti am'bendele chikululuko Ntenga jwa Allah,” akasapombotasyaga mitwe jao, soni mpaka mwaone achisyululaga aku ali nkulikwesya"},{"SurahNumber":63,"VerseNumber":6,"Text":"Yalumope kwa jamanjao, mwawendele chikululuko kapena nkawendela, Allah nganawa wakululuchile. Chisimu Allah jwangawa nkwajongola wandu wakunyosya"},{"SurahNumber":63,"VerseNumber":7,"Text":"Jamanjao ni awala waakutiji (pa kwasalila Answari): “Ngasintola (chipanje chenu) kwapa awala (Akusama) wali kwa Ntenga jwa Allahﷺmpaka atimbuche.” Kutendaga Allah ni Nsyene imatiilo (yosope ya ipanje) ya kumawunde ni petaka, nambo kuti achinakunaku ngakupata kumanyilila kusyesyene"},{"SurahNumber":63,"VerseNumber":8,"Text":"Akutiji: “Naga tuujile ku Madina, chisimu jwakuchimbichika nnope (achambaga Abdullah bin Ubayi bin Salulu nnongola jwa achinakunaku), chaakankoposye mwalakwemo jwakunyosyeka nnope (achambaga Muhammadi ﷺ).” Kutendaga Allah ni Nsyene uchimbichimbi, kwisa soni Ntenga Jwakwe ﷺ ni wakulupilila, nambo kuti achinakunaku ngakumanyilila"},{"SurahNumber":63,"VerseNumber":9,"Text":"E jenumanja wankulupilile! Ikalluyaluya ipanje yenu ni wanache wenu kwakuleka kunkumbuchila Allah, sano wachaiche mwakutenda yele, basi wanganyao niwatawe wakwasika"},{"SurahNumber":63,"VerseNumber":10,"Text":"Soni tolani mu ichindu yatumpele nkanichim’bichilile jumo jwenu chiwa, ni kwisa kuwecheta (mwakudandaula kuti): “Ambuje wangu! Uli nganjelewasya kandawi kannono kuti ndole sadaka ni mbe mu wandu wambone!”"},{"SurahNumber":63,"VerseNumber":11,"Text":"Sano Allah nganawa auchelewasisye ntima uliose pati jiiche ndema jakwe (jakuwila), soni Allah ni Nkusimanya chenene abali syosope sya yankutenda"},{"SurahNumber":64,"VerseNumber":1,"Text":"Yosope yaili kumawunde ni yaili petaka ikunswejesyaga Allah, uchimwene wosope wene ni Wakwe soni lumbili losope lwene ni Lwakwe, soni Jwalakwe pa chindu chilichose awele Jwakombola"},{"SurahNumber":64,"VerseNumber":2,"Text":"Jwalakwe ni Ajula jwawan'gumbile wanganyammwe, basi wane mwa jenumanja makafili, wane mwa jenumanja soni wakulupilila, sano Allah ichindu yankutenda awele Jwakuilolechesya"},{"SurahNumber":64,"VerseNumber":3,"Text":"Agumbile mawunde ni mataka mwakuonaonape, ni ampaanjiile kaoneche kenu, basi ni akakolosyisye kaoneche kenuko, soni Kukwakwe pe ni kwakuujila"},{"SurahNumber":64,"VerseNumber":4,"Text":"Akumanyilila yaili ku mawunde ni petaka, ni akuimanyilila soni yankuisisa ni yankuijuwula, soni Allah ni Nkuimanya chenene yaili m’mitima"},{"SurahNumber":64,"VerseNumber":5,"Text":"Ana nganijinyyika wanganyammwe abali jaawala wawakanile kalakala? Basi wapasyisye makungu ga itendo yao (ya ukafili pa duniya pepano), ni akwete kupata soni wanganyao ilagasyo yakupoteka nnope (ku Akhera)"},{"SurahNumber":64,"VerseNumber":6,"Text":"Yalakweyo niligongo lyanti Achimitenga waliji nkwaichilila ni ilosyo yakuonechela, basi niwatiji (pakuwecheta mwachalu): “Ana wandu (mpela uwwewe) ni mpaka atujongole?” Basi wakanile ni kusyulula, nambo Allah nganawa pausauchi (wakulajila chikulupi chao), soni Allah ni Jwakupata kwejinji, Jwakulapilidwa kusyesyene"},{"SurahNumber":64,"VerseNumber":7,"Text":"Wandu waakanile akulitwanjilaga yanti ngasaukulidwa (m’malembe). Jilani (mmwe Muhammadi ﷺ): “Elo! Ngwalumbila Ambuje wangu! Chisimu chene chinchiukulidwa, kaneka nikwisa kusalilidwa kwene yamwaliji nkutenda (ku duniya), soni yalakweyo kwa Allah iwele yakwepepala kusyene.”"},{"SurahNumber":64,"VerseNumber":8,"Text":"Basi munkulupililani Allah ni Ntenga Jwakwe ﷺ kwisa soni Lilanguka lyatutulwisye (Qur’an). Sano Allah abali syosope sya yankutenda awele Jwaasimanya chenene"},{"SurahNumber":64,"VerseNumber":9,"Text":"(Kumbuchilani) lyuwa lya tachinsonganganya pa Lisiku Lyansongano, lyele ni Lisiku lya kalamusyana (wandu wa ku Mbepo chakakalamusye wa ku Moto majumba gao gaakajile kwinjila akakulupilile). Sano jwachankulupilile Allah ni kutendaga yambone tansiimaachisye ilemwa yakwe, soni takan'jinjisye ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo kwa yaka ni yaka. Kwele ni kupunda kwekulungwa nnope"},{"SurahNumber":64,"VerseNumber":10,"Text":"Nambo wandu wakufuulu ni kanila ma Aya Getu wanganyao niwandu wa ku Moto, takawe wandamo mwalakwemo, kaje kusakala nnope malo gakuujila gakwe"},{"SurahNumber":64,"VerseNumber":11,"Text":"Nganichipatikaneje chipato chilichose ikaweje mu lisosa lya Allah, sano jwachankulupilile Allah tan'jongolele ntima wakwe (ku chikulupi chanti: yaimpatileyo yaliji yelembedwe kala ni Allah kuti impate), sano Allah chindu chilichose awele Jwaachimanya chenene"},{"SurahNumber":64,"VerseNumber":12,"Text":"Soni mumpikanilani Allah ni mumpikanile soni Ntenga ﷺ, nambo naga nkugalauka (kuleka yele), basi masengo ga Ntenga Jwetuﷺni kulungusya (utenga) mwakupikanika"},{"SurahNumber":64,"VerseNumber":13,"Text":"Allah pangali nnungu jwine (jwakuwajilwa kun'galagatila) ikaweje Jwelepejo, soni basi kwa Allah pe ajegamile wakulupilila"},{"SurahNumber":64,"VerseNumber":14,"Text":"E jenumanja wankulupilile! Chisimu wane mwa achiwammakwenu ni wanache wenu ali amagongo wenu (ligongo akunnuyaluyaga mpaka kuleka ya Dini), basi mwakalamukani, nambo naga nkwakululuchila, ni kuipwanyila (yayapite) ni kuisiimaasya (kwene m’mitima mwenu Allah tasengwe), basi chisimu Allah ni Jwakululuka kusyene, Jwachanasa channope"},{"SurahNumber":64,"VerseNumber":15,"Text":"Chisimu ipanje yenu ni wanache wenu iwele mayeso (gakun'dinga chikulupi chenu), sano Allah Kukwakwe nikwagali malipilo gamakulungwa nnope"},{"SurahNumber":64,"VerseNumber":16,"Text":"Basi mun'jogopani Allah mwachinkombolele, soni pikanilani (malamusi) ni nkunde (yankusalilidwa), soni tolani; chiiwe yambone kukwenu mwachimisyene. Sano waakuwambasyidwa ku ubaili wa ntima wao, basi wanganyao ni wali wakupunda"},{"SurahNumber":64,"VerseNumber":17,"Text":"Naga nkunkongosya Allah ngongole jambone (pakutola ipanje yenu petala Lyakwe) tajijonjechesye kukwenu (malipilo gakwe) ni kunkululuchila (ilemwa yenu), sano Allah ni Jwakutogolela kusyene (pakulipila yejinji ku itendo yannono), Mpole nnope"},{"SurahNumber":64,"VerseNumber":18,"Text":"Jwakumanyilila yakusisika ni yakuonechela, Jwamachili gakupunda, Jwalunda lwakusokoka"},{"SurahNumber":65,"VerseNumber":1,"Text":"E mmwe Ntume ﷺ! Pati nchalekaga achakongwe (ulombela), basi mwalekani pa eda jao (jajili ndema jakwembecheya panyuma pakulechedwa ulombela, jajikutandila wakongwe ali aswejele ku wesi nikwalekaga nkanimwakwaye), soni walanjilani ya (masiku ga) eda. Ni mun'jogopeje Allah M'mbuje gwenu. Nkasimwakoposya m’majumba mwao, nombenao soni akasakopoka (achimisyenepe kwikanila ndema ja eda jili jimasile), ikaweje naga ali atesile chakusakala chakuonechela (mpela chigwagwa, apo chinkomboleche kwakoposya). Sano jele ni mipingu ja Allah, mwanti jwataguluche mipingu ja Allah nikuti pamasile paalitendele lupuso nsyene. Ngankumanyilila (chaawiichiile Allah jele mipinguji), mwine Allah kuwa nkuchipatikanisya chindu chine panyuma payele (yakulekanayo chakwilanya chilikati chenu, nikuujilana eda nkanijimale)"},{"SurahNumber":65,"VerseNumber":2,"Text":"Basi pati jiwandichile ndema jao (jakumalila eda) mwaujilani mwaumbone, kapena lekanganani nao mwaumbone, soni soselani mboni siwili syakulungamika syakutyochela mwa jenumanja (Asilamu).Ni mpelecheje umboni chenene ligongo lya Allah. Yalakweyo akuundidwa nayo mundu jwaawele ali nkunkulupilila Allah ni Lisiku Lyambesi. Sano mundu jwatan'jogope Allah tam'bichile litala lyakopochela (mu ipato)"},{"SurahNumber":65,"VerseNumber":3,"Text":"Soni tampe lisiki m’matala gangaakuganichisya, soni jwatajegamile kwa Allah, basi Jwalakwe tankwanile (kuwa nkunkamuchisya jwakwe), chisimu Allah ni Jwakwanilisya chisako Chakwe, Allah pamasile paawisile chipiimo cha chindu chilichose"},{"SurahNumber":65,"VerseNumber":4,"Text":"Sano awala waakatile tama jakulwala wesi mwa achimmasyeto wenu naga nkukaichila (ya ndema jao ja eda), basi eda jao ni myesi jitatu, ni awala wanganatande kulwala wesi (eda jao iyyoyo soni). Sano awala waakwete yiilu ndema jao (ja kumalila eda) ni muchachiwelechela yiilu yaoyo. Sano mundu jwatan'jogope Allah tan'jepepachisye ichindu yakwe"},{"SurahNumber":65,"VerseNumber":5,"Text":"Lyele ni lilamusi lya Allah lyaalitulwisye kukwenu, sano jwatan'jogope Allah tansiimaachisye yakusakala yakwe ni kunkuchisya malipilo gakwe"},{"SurahNumber":65,"VerseNumber":6,"Text":"Mwatamikani (achimmasyeto wamwalesileo) mwankutama pemo, yankuti pakulipatila (namuno kuti mwalesile ulombela naga eda jao nkanijimale), soni nkasimwalagasya wanganyao kuti mwaawane (niaganisye yakutila achimisyene). Soni naawaga wana yiilu basi mwapani (yosope yakusosekwa pa umi) mpaka aweleche yiilu yaoyo. Sano naga ali an'jonjecheesye (wanache wenu), basi mwapani malipilo gao, soni tamani ntemela wakupikanganana (ya malipilogo) chilikati chenu mwaumbone. Nambo naga nkunonopesyana basi (mwanachejo) tiwajonjechesye (babao wakongwe) wane"},{"SurahNumber":65,"VerseNumber":7,"Text":"Jwakupata atole mwakulandana ni kupata kwakwe, nambo jwaanaandiyisyiidwe lisiki lyakwe, basi atole (kachinandipamuno) mu yampele Allah, Allah jwangankanganika mundu (kutola) ikaweje yampeele, Allah taawiiche kwepepala panyuma pakunonopa"},{"SurahNumber":65,"VerseNumber":8,"Text":"Ana soni walingwa-walingwa mwa achimisyene misi wawanyosyisye lilamusi lya Ambuje wao kwisa soni Achimitenga Wakwe! Basi ni twawalasile chiwalanjilo chaukali nnope, ni twapele ilagasyo yakunyalaya kusyene"},{"SurahNumber":65,"VerseNumber":9,"Text":"Basi ni wapasisye makungu ga itendo yao, soni kupelelwa ni jaliji mbesi ja itendo yao"},{"SurahNumber":65,"VerseNumber":10,"Text":"Allah waalinganyichisye wanganyao ilagasyo yaukali nnope, basi mun'jogopani Allah, E jenumanja wankwete lunda! Awala wankulupilile! Pamasile paatulwisye Allah kukwenu Chikumbusyo"},{"SurahNumber":65,"VerseNumber":11,"Text":"Ntenga ﷺ jwaakunsoomela ma Aya ga Allah gakusalichisya, kuti wakoposye awala waakulupilile ni kutendaga yambone kutyochela m’chipi ni kwajinjisya mwilanguka. Sano jwatankulupilile Allah ni kutendaga yambone takan'jinjisye ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo kwa yaka ni yaka, Allah pamasile pankolochesye jwalakwejo lisiki lyambone nnope"},{"SurahNumber":65,"VerseNumber":12,"Text":"Allah ni Ajula jwaagumbile mawunde nsano nagawili, nombe nalyo litaka yalumope (mataka nsano nagawili). Malamusi gakuwa gali nkutuluka chilikati chakwe (cha mawunde ni mataka) kuti mmanyilile wanganyammwe yanti Allah pa chindu chilichose awele Jwakombola kusyene, ni yanti Allah amasile paachisyungwile chindu chilichose ni umanyilisi (waachimanya chenene)"},{"SurahNumber":66,"VerseNumber":1,"Text":"E mmwe Ntume ﷺ! Ligongo chichi nkuchitenda kuwa haraam chindu chaachitesile Allah kuwa halaal kukwenu? Nkusachilila kwasengwasya achiwammakwenu (ni ligongo lyakwe ntesile yalakweyi)? Sano Allah ni Jwakululuka kusyene, Jwachanasa channope"},{"SurahNumber":66,"VerseNumber":2,"Text":"Allah pamasile pam'biichiile wanganyammwe lilamusi lya kagopole ka kulumbila kwenu, soni Allah ni Akun'gosa wenu, soni Jwalakwe ni Jwakumanyilila nnope, Jwalunda lwakusokoka"},{"SurahNumber":66,"VerseNumber":3,"Text":"Soni (kumbuchilani) katema kajwasunjisye ngani Ntume ﷺ kwa wamo mwa achiwammakwakwe (Hafswa رضي الله عنهم), basi ndema ja waajijuwile (asilijo kwa Aisha رضي الله عنهم), Allah ni kummanyisya (Ntume ﷺ) yalakweyo, (Ntume ﷺ) jwatagulile (Hafswa رضي الله عنهم) upande wine wanganijo nambo upande wine jwaulesile, basi ndema jajwatagulile yalakweyo (Hafswa رضي الله عنهم) watite: “Wani wantagulile yele?” (Ntume ﷺ) jwatite: “Andagulile (Allah) Jwakumanyilila nnope, Jwaasimanya abali syosope.”"},{"SurahNumber":66,"VerseNumber":4,"Text":"Naga wanawawilimmwe (Hafswa ni Aisha رضي الله عنهم) ntende toba kwa Allah (pakuleka kunnagasya Ntume ﷺ ni wiwu basi tiiwe yambone kukwenu, soni tendani chitema) ligongo mitima jenu jipombotele panandi (kusaka kunkanila Ntume ﷺ yajukusaka), nambo naga nkamusyangane pa yakunnagasya Ntumejo r, basi Allah chisimu chene ni Nkunchengeta jwakwe, kwisa soni Jibulilu ni wali wambone mu (wandu) wakulupilila, ni Achimalaika konjechesya pele tankamuchisye"},{"SurahNumber":66,"VerseNumber":5,"Text":"Naga (Ntume ﷺ) ali annesile jenumanja (ulombela), chisimu Ambujegwe mpaka ampe mmalo mwa jenumanja achiwammakwakwe wane wambone nnope kumpunda wanganyammwe, Asilamu (wakulipeleka kwa Allah), wakulupilila, wakunda malamusi mwakulinandiya, wakutenda toba, wakutenda ibada nnope, wakutawatawa (swaumu), mauli ni wali wakwe"},{"SurahNumber":66,"VerseNumber":6,"Text":"E jenumanja wankulupilile! Lichingani mwachimisyene kwisa soni mawasa genu ku Moto wauli sasu syakwe wandu ni maganga, pa walakweo pana Achimalaika (wakuulolela) wakalalisya, wamachili, wangannyosya Allah pa yawalamwile, soni akasatenda (yosope) yaakulamulidwaga"},{"SurahNumber":66,"VerseNumber":7,"Text":"E jenumanja achimakafili! Ngasin'diwalanga lelo, chisimu nkulipidwa pa yamwaliji nkupanganya"},{"SurahNumber":66,"VerseNumber":8,"Text":"E jenumanja wankulupilile! Galauchilaani kwa Allah pakutenda toba jisyesyene, chisimu M'mbuje gwenu tansiimaachisye yakusakala yenu, ni kuja kun'jinjisya ku Matimbe ga ku Mbepo gasikujilima cha pasi pakwe sulo, Lisiku lyangan'jigasya Allah nchesela Ntume (Muhammadi ﷺ) ni wandu wawakulupilile najo imo. Lilanguka lyao lichiwaga nkwenda paujo pao ni kunkono wao wan'dyo, achiwechetaga (kuti): “Ambuje wetu! Tukwanilichisyani lilanguka lyetu, soni ntukululuchile. Chisimu Mmwejo pa chindu chilichose m'bele Wakombola.”"},{"SurahNumber":66,"VerseNumber":9,"Text":"E mmwe Ntume ﷺ! Limbanani nao achimakafili ni achinakunaku, ni mwajumulile ntima, mauto gao ni ku Jahannama, kaje kusakala malo gakuujila gakwe"},{"SurahNumber":66,"VerseNumber":10,"Text":"Allah apeleeche chilandanyo chawandu makafili pa wankwao Nuhu ni wankwao Lutwi, wanawawiliwa waliji pasi pa achikapolo wawili mwa achikapolo Wetu wambone, nambo waatesile chinyengo (achiwammakwaowo pakusisa ukafili mu ntima ni kamulana ni amagongo), basi (Achimitumeo) nganiwakamuchisya (achiwammakwaowo) chilichose mu (ipotesi) yakuumila kwa Allah, ni yawechetedwe (yanti): “Jinjilani ku Moto pamo ni akwinjila.”"},{"SurahNumber":66,"VerseNumber":11,"Text":"Ni apeleeche soni Allah chilandanyo cha wandu wakulupilila pa wankwakwe Firiauna ndema jawatite: “Ambuje wangu! Mundawilani Kukwenu nyumba ku Mbepo, ni munjokole kwa Firiauna kwisa soni itendo yakwe, ni munjokole ku wandu walupuso.”"},{"SurahNumber":66,"VerseNumber":12,"Text":"Ni Maryam mwanache jwa Imrani ajula juwaugosile utukani wakwe, ni twapepelele mwalakwemo (umi) kuumila kwa Nsimu Wetu (Jibulilu ni kupagwa Isa jwangali babagwe), ni jwajitichisye (Maryamujo) malowe ga M'mbujegwe ni itabu Yakwe, ni jwaliji soni mu wakunda malamusi mwakulinandiya"}]}