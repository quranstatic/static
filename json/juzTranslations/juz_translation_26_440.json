{"Id":440,"LanguageCodes":["tw","twi"],"Name":"twi-sheikhharounism","Author":"Sheikh Haroun Ismaeel","Language":"Twi","Description":"Twi","Direction":"ltr","Source":"https://quranenc.com/en/browse/asante_harun","Translations":[{"SurahNumber":46,"VerseNumber":1,"Text":"Haa – Miim"},{"SurahNumber":46,"VerseNumber":2,"Text":"Nwoma yi mu Adiyisεm no siane firi Onyankopͻn Tumfoͻ Nyansafoͻ no hͻ"},{"SurahNumber":46,"VerseNumber":3,"Text":"Yε’de nokorε no na abͻ ͻsoro ne asaase ne deε εwͻ mfinfii no, εna yahyehyε εberε ato ho. Wͻn a wͻ’nnye (Nokorε no) nnie no dane wͻn ho fri deε yεrebͻ wͻn kͻkͻ wͻ ho no ho"},{"SurahNumber":46,"VerseNumber":4,"Text":"(Nkͻmhyεni), ka sε: “Moahunu deε mofri Onyankopͻn akyi sufrε wͻn no? Monkyerε me (neεma a εwͻ) asaase so emu deε wͻn abͻ? Anaasε wͻn wͻ kyεfa bi wͻ ͻsoro? Monfa nwoma a edi woi anim kan mmrε me, anaa nimdeε nsohyεdeε bi (a εkyerε saa), sε moyε nokwafoͻ ampa a “"},{"SurahNumber":46,"VerseNumber":5,"Text":"Hwan na w’ayera kyεn obia ofri Nyankopͻn akyi sufrε (biribi foforͻ) na (saa adeε no ntumi) mma no mmuaeε kͻsi Atemmuda, na (saa adeε a wͻ’resu frε wͻn no mpo) nnim wͻn sufrε no ho hwee?”"},{"SurahNumber":46,"VerseNumber":6,"Text":"Sε yεboa nnipa ano (wͻ Wusͻreε da no a wͻn anyame no) bεyε wͻn atamfo; na wͻ’bεpo som a wͻ’som wͻn no"},{"SurahNumber":46,"VerseNumber":7,"Text":"Sε yεrekenkan Yεn Nsεm pefee no kyerε wͻn a, deε wͻn a wͻ’nnye nnie no ka kyerε Nokorε no wͻ εberε a aba wͻn hͻ no nesε: “Woi deε εyε ntafowa anaa naadaasεm pefee“"},{"SurahNumber":46,"VerseNumber":8,"Text":"Anaasε (Nkͻmhyεni) wͻ’ka sε w’abͻ wotrim na (w’atwerε Qur’aan yi)? Ka sε: ‘’Sε m’abͻ metrim koraa a monni tumii biara a mode bεbͻ me ho ban atia Onyankopͻn (abufuo). Onim deε morekeka fa (Qur’aan) ho nyinaa. Ɔne Ɔdanseni a Ɔsom bo wͻ me ne mo ntεm. Ɔne Bͻnefakyε Hene no, Ɔne Mmͻborͻhunufoͻ Hene no"},{"SurahNumber":46,"VerseNumber":9,"Text":"(Nkͻmhyεni), ka sε: “Ɛnyε me ne (onipa a) odikan wͻ Asomafoͻ no mu, na me nnim deε yεde bεyε me anaa deε yεde bεyε mo. Medeε menni (biribiara) akyi, gyesε deε yayi ama me no, na m’adwuma ara nesε meyε kͻkͻbͻni pefee"},{"SurahNumber":46,"VerseNumber":10,"Text":"Ka sε: ‘’Sε moahunu, sε (Qur’aan yi) frii Oyankopͻn hͻ εna moapoᴐ a, ͻdanseni bi firi Israel mma no mu adi nesεso ho adanseε sε (εyε nokorε Nwoma a efri Onyankopͻn hͻ) tesε (deε Tora no nso fri Onyankopͻn hͻ no), enti w’agye adi εna modeε moreyε ahomasoͻ. Nokorε sε Onyankopͻn nnkyerε abͻneεfoͻ no kwan"},{"SurahNumber":46,"VerseNumber":11,"Text":"Wͻn a wͻ’nnye nnie no ka kyerε wͻn a wͻ’agye adie no sε: “Sε anka (Qur’aan ne Islam som yi) yε ade papa bi a, anka monsan yεn ho nnya. Ԑnam sε wͻ’nnyaa (Qur’aan yi) ho kwan kyerε nti no, deε wͻ’ka ne sε: “Woi yε nkontompo dadaa “"},{"SurahNumber":46,"VerseNumber":12,"Text":"Mose Nwoma no na edii (Qur’aan) anim kan, (na εyε) kwankyerε Nwoma ne ahummͻborͻ. Saa Nwoma yi rehyε (Mose deε) no mma; (εyε) Arab kasa, sεdeε εbεbͻ wͻn a wͻ’yε bͻne no kͻkͻ, na abͻ apapafoͻ no nso anohoba"},{"SurahNumber":46,"VerseNumber":13,"Text":"Nokorε sε wͻn a wͻ’ka sε: “Ye’Wura ne Nyankopͻn na afei wͻ’gyina (pintinn) no, ehu biara nni wͻn so (wͻ Wusͻreε da no) na wͻn werε nso nnho"},{"SurahNumber":46,"VerseNumber":14,"Text":"Saa nkorͻfoͻ no ne Soro aheman no mu foͻ no, na emu na wͻ’bεtena afe bͻͻ. Dwuma (pa) a wͻ’diiε no ho akatua ne no"},{"SurahNumber":46,"VerseNumber":15,"Text":"Y’ahyɛ onipa sε ͻnyε ayamyε ma na’wofoͻ. Ɔmaame nyinsεn no wͻ ͻberε ne ahometeε so, εna ͻwoo no wͻ ͻberε ne ahometeε mu. Ne nyinsɛn ne ne nufu mma yε bosome aduasa; kͻpem sε obenyin na obeduru mfie aduanan no ͻka sε: “Me wura Nyankopͻn, boa me na menfa W’adom a wode adom me ne m’awofoͻ so aseda ma Wo, na (boa me) ma menyε papa a εbεyε W’anisͻ, na yε m’asefoͻ yie mame. Nokorε sε me sakra m’adwen dema Wo; na nokorε sε meka Muslimifoͻ (anaasε) wͻn a wͻ’brε wͻn ho aseε no ho “"},{"SurahNumber":46,"VerseNumber":16,"Text":"Saa nkorͻfoͻ yi na Yε’bεgye wͻn dwumadi pa a wͻ’diiε no, na yabͻ wͻn mfomsoͻ atra wͻ Soro aheman mufoͻ no mu. (Woi yε) nokorε bͻhyε na yahyε wͻn no"},{"SurahNumber":46,"VerseNumber":17,"Text":"Na mmom obi a ͻbεka akyerε na’wofoͻ (wͻ εberε a wͻ’refrε no akͻ gyidie mu no) sε: “Medeε kyerε! Morehyε me bͻ sε (mewuo akyi no) mεsan apue (aba nkwa mu bio), aberε a awoͻ ntoatoasoͻ (pii) atwam wͻ m’anim (a wͻn mu biara nsͻreε)? Na wͻn mmienu-(agya ne εna no)-srε Nyankopͻn mmoa (dema wͻn ba no, ka kyerε no sε): “Due nka wo, Gye di; nokorε sε Onyankopͻn bͻhyε no yε nokorε “.Nanso deε ͻka nesε: “Woi deε εyε tetefoͻ no anansesεm “"},{"SurahNumber":46,"VerseNumber":18,"Text":"Saa nkorͻfoͻ no na asεm no nokorε atia wͻn wͻ amanfoͻ a wͻ’atwa mu kͻ no wͻ Jinni ne adasamma no mu no. Nokorε sε wͻn aberε agu"},{"SurahNumber":46,"VerseNumber":19,"Text":"Obiara wͻ abasobͻdeε sεdeε wͻn nyuma kyerε, sεdeε (Nyankopͻn) betua wͻn nyuma so ka pεpεεpε, na yenni wͻn amim"},{"SurahNumber":46,"VerseNumber":20,"Text":"Ɛda a yεde wͻn a wͻ’nnye nnie no bεba Ogya no anim no, (yεbεka akyerε wͻn sε): ”Monsa kaa mo wiase asetena no mu papa no, εna mode gyee moani. Enti εnnε da yi yεde Animguaseε asotwee na ebetua mosoka wͻ moahomasoͻ a moyεε no wͻ asaase soͻ a na enni ho kwan (sε moyε), εne mo nsεmmͻnee a modiiε no ho"},{"SurahNumber":46,"VerseNumber":21,"Text":"Na kae Aadfoͻ nua (Huud), εberε a ͻbͻͻ nenkorͻfoͻ no kͻkͻ wͻ Ahqaaf. Ampa sε na kͻkͻbͻ foͻ (pii) atwam wͻ n’anim ne n’akyi. (Ɔka kyerεε wͻn sε}: “Monhwε na moansom biribiara, gyesε Onyankopͻn nko ara. Nokorε sε mesuro Da kεseε no asotwee no ma mo “"},{"SurahNumber":46,"VerseNumber":22,"Text":"Wͻ’kaa sε: “Wobaa yεn hͻ sε worebεdane y’ani afiri y’abosom no so? Sε woyε nokwafoͻ ampa a, εneε ma deε wode hyε yεn bͻ (hunahuna yεn no) mmra yεn so”"},{"SurahNumber":46,"VerseNumber":23,"Text":"Obuaa sε: ”(Dͻnhwere no ho) nimdeε no deε εwͻ Nyankopͻn nko ara hͻ, na deε yεde somaa me no na merebͻ ho dawuro akyerε mo no. Na mmom m’ahunu sε moyε amanfoͻ bi a motiri awuo"},{"SurahNumber":46,"VerseNumber":24,"Text":"Ɛberε a wͻ’hunuu mununkum kεseε bi sε ani kyerε wͻn bonhwa no mu hͻ no, wͻ’kaa sε: “Woi yε mununkum a εrebrε yεn nsuo“. Daabi! Woi ne (asotwee) no a na morepε no ntεm no. Mframa a εwͻ mu no yε asotwee a εyε ya paa"},{"SurahNumber":46,"VerseNumber":25,"Text":"(Saa mframa no) sεe biribiara pasaa wͻ ne Wura Nyankopͻn ahyεdeε mu. Enti adeε kyeε no wonhunu hwee gyesε wͻn asetena mu. Saa na Y’etua nnipa nnebͻnefoͻ no so ka"},{"SurahNumber":46,"VerseNumber":26,"Text":"Ampa sε Yε’maa wͻn asetena pa paa wͻ asaase no so a mo (Quraishfoͻ) Yε’mmaa mo (saa) asetena pa no bie, na Yε’maa wͻn aso ne ani ne akoma, na wͻn aso anaa wͻn ani anaa wͻn akoma no ho amma mfasoͻ biara amma wͻn wͻ εberε a wͻ’ne Nyankopͻn nsεm dii asie, na deε wͻ’dii ho fεw no betwaa wͻn ho hyiaeε"},{"SurahNumber":46,"VerseNumber":27,"Text":"Ampa sε Y’asεe nkuro a atwa moho ahyia no, na Yε’kͻͻ so yii nsεnkyerεnee (pii) adi kyerεε wͻn sεdeε wͻ’bεsan wͻn akyi (afri wͻn bͻne mu)"},{"SurahNumber":46,"VerseNumber":28,"Text":"Afei adεn na wͻn a wͻ’frii Nyankopͻn akyi faa wͻn sԑ anyame, sεdeε εde wͻn bԑbεn Nyankopͻn no ammoa wͻn? Daabi, (wͻn anyame no) ayi wͻn ama. Woi ne wͻn nkontomposεm a wͻ’bͻ wͻn trim keka no"},{"SurahNumber":46,"VerseNumber":29,"Text":"(Nkͻmhyεni), kae εberε a Yε’danee Jinn fekuo bi ani kyerεε wo hͻ, na wͻ’tiee Qur’aan (akenkan), εberε a wͻ’baa ho no, wͻ’ka kyerεε (wͻn ho) sε: ”Monyε komm! Ԑberε a (akenkan no) siiε no, wͻ’danee wͻn ho kͻͻ wͻn nkorͻfoͻ hͻ kͻtuu (wͻn) fo"},{"SurahNumber":46,"VerseNumber":30,"Text":"Wͻ'kaa sε: Yεn nkorͻfoͻ, nokorε sε y’ate Nwoma bi a yasiane aba Mose akyi no mu nsεm, na εhyε (Nwoma) a edi n’anim kan no mma, εkyerε kwan kͻ nokorε ne ͻkwan tenenee no so"},{"SurahNumber":46,"VerseNumber":31,"Text":"Yεn nkorͻfoͻ, monye Nyankopͻn frε no so na monye no ni, na Ɔde mobͻne no bi bεkyε mo, na W’abͻ moho ban afiri asotwee yaaya no ho"},{"SurahNumber":46,"VerseNumber":32,"Text":"Na obia w’annye Nyankopͻn frε no soͻ no, onni dwanekͻbea (biara) wͻ asaase yi so, na onni okyitaafoͻ biara wͻ Nyankopͻn akyi. Saa nkorͻfoͻ no na wͻn wͻ ͻyera pefee paa mu no’’"},{"SurahNumber":46,"VerseNumber":33,"Text":"Enti wͻ’nhunuu sε Onyankopͻn no a Ɔbͻͻ soro ne asaase, na W’amerε wͻ ne mmͻeε no ho no wͻ tumi sε Onyane awufoͻ? Aane! Nokorε sε Ɔwͻ tumi wͻ biribiara so"},{"SurahNumber":46,"VerseNumber":34,"Text":"Ɛda a yεde wͻn a wͻ’annye annie no bεba egya no anim no, (yεbebisa wͻn sε): “Woi nyε nokorε anaa?” Wͻ’bεka sε: ”Aane! Yε’de ye’Wura Nyankopͻn di nse. (Onyankopͻn) bεka sε: ”Monka (asotwee no) nhwε εnam sε mopoo (nokorε) no nti.”"},{"SurahNumber":46,"VerseNumber":35,"Text":"Enti (Nkͻmhyεni), wodeε si aboterε sεdeε Asomafoͻ no mu atitiriw no sii aboterε no, na εmpere (asotwee no) ho mma wͻn. Ɛda a wͻ’behunu deε yahyε wͻn ho bͻ no, εbεyε wͻn sε, (sε wͻ’atena wiase mpo), a εbεyε adekyeε mu dͻnhwere baako bi pε. (Qur’aan yi yε) amanebͻ. Enti εnyε abͻneεfoͻ no na (asotwee no ba a) wͻ’bεsεeε"},{"SurahNumber":47,"VerseNumber":1,"Text":"Wͻn a wͻ’po nokorԑ no na wͻ’si (amanfoͻ) kwan fri Nyankopͻn kwan no soͻ no, (Onyankopͻn) bεma wͻ’nyuma ayε kwa"},{"SurahNumber":47,"VerseNumber":2,"Text":"Wͻn nso a wͻ’agye adie na wͻ’di dwuma pa, na wͻ’gye deε yasiane ama Muhammad adie sε εno ne nokorε a efiri wͻn Wura Nyankopͻn hͻ no, Ɔbεpepa wͻn bͻne afiri wͻn so na W’ayε wͻn abrabͻ mu yie (ama wͻn)"},{"SurahNumber":47,"VerseNumber":3,"Text":"Efrisε, wͻn a wͻ’po nokorԑ no di nkontompo akyi, εna wͻn a wͻ’agye adie no nso di nokorε a efiri wͻn Wura Nyankopͻn hͻ no akyi. Saa na Nyankopͻn de wͻn yε mfatoho ma adasamma"},{"SurahNumber":47,"VerseNumber":4,"Text":"Enti sε mone boniayεfoͻ no hyia wͻ ͻkoo mu a, montwitwa wͻn kͻn nkosi sε mobedi wͻn so nkonim, na monfa wͻn nnomum, na mongu wͻn mpokyerε mmia mu; na akyire yi a ͻkoo no aguo no, (mobetumi} adom (de wͻn ho akyε wͻn), anaasε (mobetumi) ama wͻn atua mpata. Saa ara na sε Nyankopͻn pε a, anka Ɔno ara bεtwe wͻn aso, na mmom sεdeε Ɔde moho bεyε moho moho nsͻhwε. Wͻn a yaku wͻn wͻ Nyankopͻn kwan soͻ no nso Ɔmma wͻn nyuma nnyε kwa"},{"SurahNumber":47,"VerseNumber":5,"Text":"Ɔbεtene wͻn na W’ayε wͻn asetena mu yie"},{"SurahNumber":47,"VerseNumber":6,"Text":"Na Ɔde wͻn awura Soro aheman no a Ɔde akyerε wͻn no mu"},{"SurahNumber":47,"VerseNumber":7,"Text":"Mo a moagye adie, sε moboa Nyankopͻn a Ɔno nso bεboa mo, na W’ama moagyina moanan so pintin"},{"SurahNumber":47,"VerseNumber":8,"Text":"Na wͻn a wͻ’nnye nnie no deε ͻsεeε na εwͻ wͻn soͻ, na (Nyankopͻn) bεma wͻn nyuma ayε kwa"},{"SurahNumber":47,"VerseNumber":9,"Text":"Efirisε wͻ’mpε adeε a Nyankopͻn asiane aba no, enti W’ama wͻn nyuma (nyinaa) ayε kwa"},{"SurahNumber":47,"VerseNumber":10,"Text":"Enti wͻ’nntu kwan wͻ nsaase no so nnhwε sεdeε boniayεfoͻ no a wͻ’dii kan no awieε si wiεeε? Onyankopͻn sεee wͻn pasaa. Na boniayεfoͻ no wͻ (saa asotwee no) sε so"},{"SurahNumber":47,"VerseNumber":11,"Text":"Efirisε Nyankopͻn ne wͻn a wͻ’agye adie no Kyitaafoͻ, na boniayεfoͻ no deε wͻ’nni okyitaafoͻ biara"},{"SurahNumber":47,"VerseNumber":12,"Text":"Nokorε sε Nyankpͻn de wͻn a wͻ’agye adie na wͻ’di dwuma pa no bewura Soro aheman a nsubͻnten nenam aseε no mu. Na wͻn a wͻ’yi boniayε no deε wͻ’regye wͻn ani na wͻ’didi tesε deε nyεmmoa didie, na boniayεfoͻ no fie ne Amanehunu gyem"},{"SurahNumber":47,"VerseNumber":13,"Text":"Nkuro pii na na wͻ’yε den kyεn wo kuro (Maka) a yatu wo afiri mu no. Yε’sεee wͻn pasaa na wͻ’anya boafoͻ"},{"SurahNumber":47,"VerseNumber":14,"Text":"Obi a ogyina nyinasoͻ anaa nokorε pefee a efiri ne Wura Nyankopͻn hͻ no soͻ, (saa nipa no) tesε wͻn a dwumadi bͻne na εyε wͻn fε na wͻ’di wͻn apεdeε akyire no"},{"SurahNumber":47,"VerseNumber":15,"Text":"Ɔsoro aheman a yεde ahyε Nyame-surofoͻ no bͻ no sei na ne mfatoho siteε: Nsubͻnten a emu nsuo no dε ne nepanpam no nsesa wͻ hͻ, εne nsubͻnten a emu nsuo no yε nufusuo na nedε no nsesa (nso wͻ hͻ), ne nsubͻnten a emu nsuo no yε nsa na εyε dε ma wͻn a wͻnom no (nso wͻ hͻ), εne nsubͻnten a εyε εwoͻ a ani korͻgyee (nso wͻ hͻ). Na wͻ’benya aduaba biara nso bi wͻ hͻ, na (w’asan anya) bͻnefakyε a efiri wͻn Wura Nyankopͻn hͻ. (Enti Aheman no mu foͻ no) tesε wͻn a wͻ’bεtena Amanehunu gya no mu afe bᴐᴐ na nsuohyeε a ahuro na yεbεma wᴐn anom ama atwitwa wͻn nsono mu no"},{"SurahNumber":47,"VerseNumber":16,"Text":"(Nkͻmhyεni), wͻn mu bi wͻ hͻ a wͻ’tie wo kͻpem sε, sε wͻ’firi wo hͻ kͻ a, wͻ’ka kyerε wͻn a yama wͻn nimdeε (wͻ wͻn nkorͻfoͻ no mu no) sε: “Ɛdeεn na ͻka kyerεε mo sesei no?“ Saa nkorͻfoͻ no na Nyankopͻn asi wͻn akoma ano, na wͻ’di wͻn apεdeε akyire no"},{"SurahNumber":47,"VerseNumber":17,"Text":"Wͻn a w’anya kwankyerε no nso Yε’de tenenee bεsan aka wͻn ho na yεde wͻn Nyamesuro nso ama wͻn"},{"SurahNumber":47,"VerseNumber":18,"Text":"Enti deε wͻ’rentwεn ara ne sε Dͻnhwere no bεba wͻn so mpofirem? Nokorε sε εho nsohyεdeε no bi aba. Na sε εba wͻn so a, sεn na wͻ’besi anya wͻn afutuo no ho mfasoͻ"},{"SurahNumber":47,"VerseNumber":19,"Text":"Enti hunu sε Nokorε, awurade foforͻ biara nni hͻ gyesε Nyankopͻn. Enti srε no bͻnefakyε wͻ wo mfomsoͻ ho, na (srε no bͻnefakyε nso ma) agyidiefoͻ mmarima ne agyidiefoͻ mmaa no. Onyankopͻn Nim mo nanteε mu ne moatenaseε mu (nyinaa)"},{"SurahNumber":47,"VerseNumber":20,"Text":"Wͻn a w’agye adie no ka sε: “Adεn nti na yenyi Suura bi (a εma yεn ͻkoo ho kwan) mma? Sε Suura a εda adi pefee ba na yεbͻ ͻkoo so wͻ mu a, wobehunu sε wͻn a yadeε wͻ wͻn akoma mu no rehwε wo tesε obia owuo asi ne soͻ nhwε. Enti due nka wͻn"},{"SurahNumber":47,"VerseNumber":21,"Text":"Sotie ne kasapa (na εyε ma wͻn). Na sε yεde dwuma no si y’ani so, εna anka wͻ’redi nokorε ama Onyankopͻn a, anka εyε ma wͻn"},{"SurahNumber":47,"VerseNumber":22,"Text":"Sε monsa ka tumi a bͻne na ebia mobεyε no wͻ asaase no soͻ, na moatete moabusua ntεm"},{"SurahNumber":47,"VerseNumber":23,"Text":"Saa nkorͻfoͻ no (a wͻ’di nsεmͻne, na wͻ’tete abusua ntεm no) na Onyankopͻn abͻ wͻn dua no, W’afira wͻn ani, na W’ama wͻn aso nso asi"},{"SurahNumber":47,"VerseNumber":24,"Text":"Enti wͻ’nnwen Qur’aan no ho nnkͻ akyiri anaa? Anaasε (yεde) krado ato wͻn akoma mu (a enti εmma nokorε no ntumi nwura mu anaa)"},{"SurahNumber":47,"VerseNumber":25,"Text":"Nokorε sε wͻn a wͻ’san wͻn akyi fri (Islam som mu) wͻ akyire yi a yakyerεkyerε ͻkwan tenenee no mu pefee akyerε wͻn no, ͻbonsam ma (wͻn anidaasoͻ hunu no) yε wͻn fε, na ͻma (wͻn nkwa nna no) yε (wͻn aniso) tenten ma wͻn"},{"SurahNumber":47,"VerseNumber":26,"Text":"Efirisε wͻ’ka kyerε wͻn a wͻ’tan deε Onyankopͻn asiane aba no sε: “Yε’bεyε sotie ama mo wͻ nsεm bi mu“. Nanso Onyankopͻn nim wͻn nsumaeε mu nsεm (nyinaa)"},{"SurahNumber":47,"VerseNumber":27,"Text":"Na sεn na εbesi ayε, sε Soro abͻfoͻ (agyenkwa) regye wͻn nkwa a? Wͻ’paepae wͻn ani so (bobͻ) wͻn akyi nso"},{"SurahNumber":47,"VerseNumber":28,"Text":"Efirisε wͻ’di deε εhyε Onyankopͻn abufuo no akyi, na wͻ’tan deε Onyankopͻn pε. Enti W’ama wͻn nyuma ayε kwa"},{"SurahNumber":47,"VerseNumber":29,"Text":"Enti wͻn a yadeε wͻ wͻn akoma mu no dwene sε Nyankopͻn nnyi wͻn adwen bͻne a asuma no adi anaa"},{"SurahNumber":47,"VerseNumber":30,"Text":"Sε Yε’pε a anka Yε’de wͻn bεkyerε mo ama mode wͻn nsohyεdeε ahu wͻn. Nokorε sε wode wͻn nne kasa behu wͻn. Onyankopͻn Nim mo dwumadie (nyinaa)"},{"SurahNumber":47,"VerseNumber":31,"Text":"Nokorε sε, Yε’bεsͻ mo ahwε akͻpem sε Yε’behu mo mu mmͻdemmͻfoͻ no ne aboterεfoͻ no, na Yε’bεsͻ mo ahwε wͻ monsεm mu"},{"SurahNumber":47,"VerseNumber":32,"Text":"Wͻn a wͻ’po nokorԑ na wͻ’si (amanfoͻ) kwan fri Nyankopͻn kwan no soͻ, na wͻ’ko tia Ɔsomafoͻ no wͻ akyire yi a ͻkwan tenenee no ada adi ama wͻn no, wͻ’nntumi nnyε Nyankopͻn hwee na Ɔbεma wͻn nyuma ayε kwa"},{"SurahNumber":47,"VerseNumber":33,"Text":"Mo a moagye adie, monyε sotie ma Nyankopͻn ne ne Somafoͻ no, na monhwε na moansεe mo nyuma"},{"SurahNumber":47,"VerseNumber":34,"Text":"Nokorε sε, wͻn a wͻ’yi boniayε, na wͻ’si (amanfoͻ) kwan fri Nyankopͻn kwan no soͻ na wͻ’wu wͻ aberε a wͻ’yε (Kaafirfoͻ) boniayεfoͻ no, Onyankopͻn mmfa wͻn bͻne nnkyε wͻn"},{"SurahNumber":47,"VerseNumber":35,"Text":"Enti monhwε na moango moho anyε sε deε morefrε wͻn akͻ asomdwiԑ (apam) mu; na mone nkonimdifoͻ, Onyankopͻn ka moho, na Ɔmma mo nyuma pa no so akatua so nnte"},{"SurahNumber":47,"VerseNumber":36,"Text":"Wiase asetena yi yε agorͻ ne ahurusie; na sε mogye di na mosuro Nyame a, Ɔde moakatua bεma mo, na Ɔmmisa mo moagyapadeε"},{"SurahNumber":47,"VerseNumber":37,"Text":"Sε anka Ɔrebisa mo (agyapa deε no) εna Ɔrehyε mo mpo a, anka mobεyε ho pεpεε; na Obeyi moadwen bͻne no adi"},{"SurahNumber":47,"VerseNumber":38,"Text":"Hwε, mone nkorͻfoͻ no a y’afrε mo sε monyi (mosika) wͻ Nyame kwan soͻ no. Nanso mo mu bi wͻ hͻ a wͻ’yε pεpεε (anaa wͻ’bͻ ayεmuͻnyono) na obi a ͻyε pεpεε no, ͻyε pεpεε no ma ne ho; na Nyankopͻn deε W’anya ne ho, mo na moyε ahiafoͻ; na sε modane moakyi (ma Islam som no) a, Ɔde amanfoͻ foforͻ bεhyε mo anan mu, na wͻn deε wͻ’nnyε tesε mo"},{"SurahNumber":48,"VerseNumber":1,"Text":"Nkͻmhyεni, nokorε sε Y’ama wo nkonimdie a εda adi pefee"},{"SurahNumber":48,"VerseNumber":2,"Text":"Sεdeε Nyankopͻn de wo mfomsoͻ a atwa mu ne deε εda w’anim no bεkyε woͻ, na Ɔde N’adom bewie wo soͻ, na W’akyerε wo kwan akͻ ͻkwan tenenee soͻ"},{"SurahNumber":48,"VerseNumber":3,"Text":"Na Onyankopͻn bεboa wo mmoa a εsom bo paa"},{"SurahNumber":48,"VerseNumber":4,"Text":"Ɔno na Osianee awerεkyekyerε bεhyεε agyidiefoͻ no akoma mu, sεdeε Ɔde gyidie bεka wͻn gyidie no ho. Ͻsoro ne asaase so asraafoͻ no nyinaa wͻ Nyankopͻn. Onyankopͻn ne Onimdefoͻ, Ɔne Onyansafoͻ"},{"SurahNumber":48,"VerseNumber":5,"Text":"Sεdeε Ɔde agyidiefoͻ mmarima ne agyidiefoͻ mmaa no bewura Aheman a nsubͻnten nenam aseε no mu, na W’apepa wͻn bͻne afiri wͻn soͻ. Onyankopͻn hͻ no, εno yε nkonimdie kεseε paa"},{"SurahNumber":48,"VerseNumber":6,"Text":"Na Ɔbεtwe nkͻnkͻnsafoͻ mmarima ne nkͻnkͻnsafoͻ mmaa, ne abosomsomfoͻ mmarima ne abosomsomfoͻ mmaa no, ne wͻn a wͻ’dwen Nyankopͻn ho adwen bͻne no aso. Wͻn so na bͻne no dane kͻ. Onyankopͻn abufuo ne Nenomee wͻ wͻn so na W’asiesie Amane-hunu gya ama wͻn; na awieε bͻne paa nehͻ"},{"SurahNumber":48,"VerseNumber":7,"Text":"Ɔsoro ne asaase so asraafoͻ (nyinaa) wͻ Nyankopͻn. Onyankopͻn ne Otumfoͻ a Otumi ade nyinaa yε, Ɔne Onyansafoͻ"},{"SurahNumber":48,"VerseNumber":8,"Text":"Nokorε sε (Nkͻmhyεni), Y’asoma wo sε ͻdanseni, ne anigyesɛm, ne kͻkͻbͻ ho bɔfoɔ"},{"SurahNumber":48,"VerseNumber":9,"Text":"Sεdeε mobεgye Nyankopͻn ne Ne Somafoͻ no adie, na moaboa (Ɔsomafoͻ) no, na moadi no nni, na mobεbͻ (Onyankopͻn) abodin atontom no anͻpa ne anyumerε"},{"SurahNumber":48,"VerseNumber":10,"Text":"(Nkͻmhyεni), nokorε sε wͻn a wͻ’suae kyerεε woͻ no, Nyankopͻn na wͻ’suae kyerεε no; Nyankopͻn nsa wͻ wͻ’nsa so. Enti obi a ͻbεbu (nensedie no) soͻ no, obu so tia ͻno ara ne kraa, na obia obedi bͻhyε a ͻne Nyankopͻn ahyε no soͻ no, Ɔbεma no akatua a εsoo paa"},{"SurahNumber":48,"VerseNumber":11,"Text":"Ԑserԑ so Arabfoͻ a wͻ’kaa akyire no bεka akyerε wo sε: “Y’agyapadeε ne y’abusua gyee y’adaagyeε, enti srε bͻnefakyε ma yεn”. Wͻ’de wͻn kεtrεma ka deε enni wͻn akoma mu. Ka sε: “Sε Onyankopͻn pε mo bͻne anaasε Ɔpε mo yie a, hwan na ͻwͻ tumi bi detia Onyankopͻn ma mo? Aane, Onyankopͻn ne dwuma a modie ho amanebᴐ Wura"},{"SurahNumber":48,"VerseNumber":12,"Text":"Aane, modwenee sε Ɔsomafoͻ no ne agyidiefoͻ no nnsan mma wͻn abusuafoͻ hͻ bio, na εno yεε mo fε wͻ moakoma mu, na modwen adwen bͻne, na (εnam so maa) moyεε nnipa a moasopa"},{"SurahNumber":48,"VerseNumber":13,"Text":"Obi a ͻnye Onyankopͻn ne Nesomafoͻ no nnie no, nokorε sε Y’asiesie Ogya ato boniayεfoͻ no hͻ"},{"SurahNumber":48,"VerseNumber":14,"Text":"Onyankopͻn na ͻsoro ne asaase so ahennie wͻ no. Ɔde obi a Ɔpε bͻne kyε no, εna Ɔtwe obia Ɔpε nso aso. Onyankopͻn ne Bͻnefakyε Hene, Ɔne Mmͻborͻhunufoͻ Hene"},{"SurahNumber":48,"VerseNumber":15,"Text":"Wͻn a wͻ’kaa akyire no bεka sε: ”Sε mosim sε morekͻ pε asadeε a, moma yεn kwan ma yeni moakyi’’. Wͻ’pεsε wͻ’sesa Nyankopͻn asεm no. Ka sε: “Monnni yεn akyi; saa na Nyankopͻn adi kan aka’’. Wͻ’bεka sε: ”Aane, moreyε yεn ho ahoͻyaa”. Daabi, nanso wͻ’nnte aseε gyesε kakraabi"},{"SurahNumber":48,"VerseNumber":16,"Text":"Kakyerε εserε so Arabfoͻ a wͻ’kaa akyire no sε: “Yεbεfrε mo ama moako atia amanfoͻ bi a wͻn ho yε den yie wͻ akoo-die mu, akosi sε wͻ’bεbrε wͻn ho aseε. Afei sε moyε sotie a Onyankopͻn bεma mo akatua pa paa; na sε modane moakyi dema, sεdeε modii kan danee moakyi maeε no a, Ɔde asotwee a εyε ya paa bεtwe moaso “"},{"SurahNumber":48,"VerseNumber":17,"Text":"Bᴐne nni Onifirani so, bᴐne nni obubuaani nso so, na bͻne nni ͻyarefoͻ nso so, (sε wͻ’ntumi nkͻ ͻkoo no bie). Obi a ͻbεyε sotie ama Onyankopͻn ne ne Somafoͻ no, Ɔde no bewura Soro aheman a nsubͻnten nenam aseε no mu, na obia ͻbεdane ne ho no, Ɔde asotwee a εyε ya paa bεtwe n’aso"},{"SurahNumber":48,"VerseNumber":18,"Text":"Nokorε sε Nyankopͻn agye agyidiefoͻ no atom wͻ εberε a wͻ’suae kyerεε wo wͻ dua no aseε no; na Onim deε εwͻ wͻn akoma mu, enti Osianee awerεkyekyerε baa wͻn so, εna Ɔde nkonim a εbεn no tuaa wͻn ka"},{"SurahNumber":48,"VerseNumber":19,"Text":"Ne asadeε bebrebe a wͻ’benya no. Onyankopͻn ne Otumfoͻ a Otumi ade nyinaa yε, Ɔne Onyansafoͻ"},{"SurahNumber":48,"VerseNumber":20,"Text":"Onyankopͻn hyεε mo asadeε pii a mobenya no ho bͻ, na Ɔyεε woi ntεm maa mo, na Oyii nnipa nsa firii moso, sεdeε εbεyε nsεnkyerεnee ama agyidiefoͻ no, na W’akyerε mo kwan afa ͻkwan tenene soͻ"},{"SurahNumber":48,"VerseNumber":21,"Text":"Deε aka a monsa nnya nnkaeε no Onyankopͻn atwa ho nyinaa ahyia (anaasε Onim). Onyankopͻn na Ɔwͻ tumi wͻ biribiara soͻ"},{"SurahNumber":48,"VerseNumber":22,"Text":"Sε wͻn a wᴐ’po nokorԑ no nemo ko mpo a, nokorε sε wͻ’bεdane wͻn akyi ama, na wͻ’nnya okyitaafoͻ anaasε ͻboafoͻ (biara)"},{"SurahNumber":48,"VerseNumber":23,"Text":"Saa ara na Onyankopͻn kwan a otwa too hͻ demaa wͻn a wͻ’atwa mu kͻ no teε, na wo’nnhunu sε Onyankopͻn kwan no asesa"},{"SurahNumber":48,"VerseNumber":24,"Text":"Ɔno na Oyii (atamfoͻ no) nsa firii mo soͻ, εna oyii monso monsa firii wͻn soͻ wͻ Maka (kuro no) mu wͻ akyire yi a Ɔmaa mo dii nkonim wͻ wͻn soͻ no. Na Onyankopᴐn deε Ohunu dwuma a modie (nyinaa)"},{"SurahNumber":48,"VerseNumber":25,"Text":"Wͻ’ne wͻn a wᴐ’po nokorԑ, na wͻ’sii mo Nyamedan kronkron no ho kwan, na afͻrebͻ no annuru n’agyinaeε hͻ. Sε na εnyε agyidiefoͻ mmarima ne agyidiefoͻ mmaa a monni wͻn, na anhwε a na moatiatia wͻn so (aku wͻn) wͻ aberε a monnim ho hwee ama asεm bͻne bi ato mo a, (anka Ɔmaa mo wuraa Maka). Sεdeε Onyankopͻn de obi a Ɔpε bewura N’ahummͻborͻ no mu. Sε anka (agyidiefoͻ a εwͻ Maka a wͻ’de wͻn gyidie asuma no ne Kaafirfoͻ no) ho da nso a, anka Yε’de asotwee a emu yε den paa twee wͻn mu boniayεfoͻ no aso"},{"SurahNumber":48,"VerseNumber":26,"Text":"Ɛberε a wͻn a wͻ’nnye nnie no de akεsesεm ne ahomasoͻ, abagyimi berε ahomasoͻ hyεε wͻn akoma mu no, Nyankopͻn sianee N’awerεkyekyerε maa Ne Somafoͻ ne agyidiefoͻ no, na Ɔmaa wͻ’sͻͻ Nyame suro kasa (Laa ilaaha illal-Laah) no mu pintinn, na na (agyidiefoͻ no) wͻ ho kwan, na εfata wͻn nso. Na Nyankopͻn deε Ɔne biribiara ho Nimdefoͻ"},{"SurahNumber":48,"VerseNumber":27,"Text":"Ampa sε Nyankopͻn hyεε N’akoa no yikyerε no mma wͻ nokorε mu sε: “Sε Onyankopͻn pε a wode abodweԑ bewura Nyamedan kronkron no mu a, (momu bi) awεre wͻn tri ho, na (momu bi nso) abubu wͻn tri soͻ a suro biara nni mu. Na Onim deε monnnim; na εno akyiri no Ɔmaa (mo) nkonim die a εbεn"},{"SurahNumber":48,"VerseNumber":28,"Text":"Ɔno na Ɔde tenenee no ne nokorε som no asoma ne Somafoͻ no, sεdeε Ɔbεma no akata ͻsom biara soͻ. Onyankopͻn som bo sε Ɔdansefoͻ"},{"SurahNumber":48,"VerseNumber":29,"Text":"Muhammad yε Onyankopͻn Somafoͻ, wͻn a wͻ’ka ne ho no yε den wͻ boniayεfoͻ no so papaapa, na wͻ’hu wͻn ho wͻn ho mmͻbͻ. Wobehu wͻn sε wͻ’rebͻ wͻn mu ase de wͻn anim butu fͻm hwehwε Onyankopͻn adom ne Nenyetomu. Wͻ’nsohyεdeε wͻ wͻn anim, εnam (wͻn) anim a wͻ’de butu fͻm no nti. Woi ne wͻn mfatoho wͻ Tora mu; na wͻn mfatoho wͻ Injiil mu no nso, wͻ’tesε: Aduaba a (yadua na) afifire na ayε den na asipi na agyina pintinn wͻ ne dua no soͻ, na okuafoͻ no ani agye ho; sεdeε Ɔbεhyε boniayεfoͻ no abufuo. Onyankopͻn de bͻnefakyε ne akatua a εsoo paa ho bͻ ahyε wͻn a wͻ’agye adie na wͻ’di dwuma pa wͻ wͻn mu no"},{"SurahNumber":49,"VerseNumber":1,"Text":"Mo a moagye adie, monhwε na moanni Nyankopͻn ne Ne Somafoͻ no anim kan, na monsuro Nyankopͻn. Nokorε sε Nyankopͻn te biribiara, Ɔne Onimdefoͻ"},{"SurahNumber":49,"VerseNumber":2,"Text":"Mo a moagye adie, monhwε na moamma mo nne so amma no ammoro Nkͻmhyεni no nne so, na monhwε na moantea mu anfrε no sεdeε motea mu frε moho moho no, na amma mo nyuma anyε kwa aberε a monnnim"},{"SurahNumber":49,"VerseNumber":3,"Text":"Nokorε sε, wͻn a wͻ’brε wͻn nne ase wͻ Nyankopͻn Somafoͻ no anim no, saa nkorͻfoͻ no na Nyankopͻn asͻ wͻn akoma ahwε wͻ Nyame-suro mu. Wͻn wͻ bͻnefakyε ne akatua kεseε paa"},{"SurahNumber":49,"VerseNumber":4,"Text":"(Nkͻmhyεni), nokorε sε wͻn a (wͻ’gyina) mfikyire (tea mu) frε woͻ no, wͻn mu bebree nni adwen"},{"SurahNumber":49,"VerseNumber":5,"Text":"Sε anka wͻ’renya aboterε akͻpem sε wobepue aba wͻn hͻ a, anka εyε ma wͻn. Nyankopͻn ne Bͻnefakyε Hene, Ɔne Mmͻborͻhunufoͻ Hene"},{"SurahNumber":49,"VerseNumber":6,"Text":"Mo a moagye adie, sε onipa bͻnefoͻ bi de amaneε bi bεbͻ mo a, monhwehwε mu yie (ansa na moatu ho anamͻn), na moanfa agyimisεm so ankͻ ha amanfoͻ bi, ankͻnu mo ho wͻ deε moayε no ho"},{"SurahNumber":49,"VerseNumber":7,"Text":"Na monhunu sε Nyankopͻn Somafoͻ wͻ mo mu. Sε ͻyε sotie ma mo wͻ nneεma pii ho a, anka εde mobεkͻ ͻhaw paa mu, nanso Nyankopͻn ama moanya gyidie ho dͻ, εna W’ama (gyidie nnyuma) no ayε mo fε wͻ moakoma mu. εna W’ayε boniayε ne akohwisεm ne asoͻden (nnyuma nso) akyiwadeε ama mo. Saa nkorͻfoͻ no ne ateneneefoͻ no"},{"SurahNumber":49,"VerseNumber":8,"Text":"(Woi yε) adom ne akyεdeε a efiri Nyankopͻn hͻ. Nyankopͻn ne Onimdefoͻ, Ɔne Onyansafoͻ"},{"SurahNumber":49,"VerseNumber":9,"Text":"Sε agyidiefoͻ no mu akuo mmienu bi nya ntͻkwa a, monsiesie wͻn ntεm. Sε ͻbaako na ͻredi ͻbaako amim a, monko ntia deε ͻredi amim no nkͻpem sε (saa fekuo no) bεsan aba Nyankopͻn ahyεdeε no soͻ. Na sε ͻtwe san a, monfa nokorε nsiesie wͻn ntεm, na montoto biribiara pεpεεpε. Nokorε sε Nyankopͻn pε wͻn a wͻ’toto ntotoε pa no asεm"},{"SurahNumber":49,"VerseNumber":10,"Text":"Agyediefoͻ no yε anuanom, enti monsisie monuanom ntεm, na monsuro Nyankopͻn sεdeε ebia yebehu mo mmͻbͻ"},{"SurahNumber":49,"VerseNumber":11,"Text":"Mo a moagye adie, εnsεsε nnipa kuo bi bεsere nnipa kuo bi, ebia na (wͻn a wͻ’resere wͻn no) kyεn wͻn (wͻ Nyankopͻn anim); mmaa nso nhwε na w’ansere (wͻn yͻnko nom) mmaa, ebia na wͻ’kyεn wͻn; na monhwε na moanhwehwε mfomsoͻ amma moho-moho, na monhwε na moanfrε moho mmranee (bͻne); Ɛyε bͻne sε yεde akohwi din bi bεfrε obi wͻ akyire yi a (saa nipa no) anya gyidie, na obi a (ͻbεte saa asεm yi) na w’ansakra n’adwen no, saa nkorͻfoͻ no ne abͻneεfoͻ no"},{"SurahNumber":49,"VerseNumber":12,"Text":"Mo a moagye adie, montwe moho mfiri m’adwen yε mesε (onya a ͻbεyε) bebrebe no ho; nokorε sε, m’adwen yε me sε (onya a ͻbεyε) no mu bi yε bͻne. Na monhwε na moantetεtetε (moho) na monhwε na moanka mo-ho-moho akyiri asεm. Mo mu bi pεsε ͻwe nenua a wawuo nam? Mokyiri saa. Enti monsuro Nyankopͻn. Nokorε sε Nyankopͻn na Ɔgye adwen sakra, na Ɔno ara nso ne Mmͻborͻhunufoͻ Hene"},{"SurahNumber":49,"VerseNumber":13,"Text":"Adasamma, nokorε sε Yε’bͻͻ mo fri ͻbarima (Adam) ne ͻbaa (Hawa) mu, εna Y’ayε mo nntͻn ne mmusua kuo sεdeε mobehunu mo ho, (na mmom εnnyε sε mobebu moho moho animtia). Nokorε sε mo mu onimuonyamfoͻ wͻ Nyankopͻn hͻ deε ͻne mo mu Nyamesuroni. Nokorε sε Nyankopͻn ne Onimdefoͻ, Ɔne Amanebͻ Wura"},{"SurahNumber":49,"VerseNumber":14,"Text":"Ɛserε so Arabfoͻ no ka sε: “Y’agye adi. (Nkͻmhyεni), ka kyerε wͻn sε: “Monya nnye nnii, na mmom monka sε: Y’aberε yεn ho ase (ayε Muslimifoͻ), efrisε gyedie nya nwuraa moakoma mu”. Na sε moyε sotie ma Nyankopͻn ne Ne Somafoͻ no a, Ɔmma hwee so nnte mfiri mo nyuma (pa akatua no) so. Nokorε sε Nyankopͻn ne Bͻnefakyε Hene, Ɔne Mmͻborͻhunufoͻ Hene"},{"SurahNumber":49,"VerseNumber":15,"Text":"Agyidiefoͻ paa no ne wͻn a wͻ’agye Nyankopͻn ne Ne Somafoͻ no adie, na afei wͻn adwen nhinhim, na wͻ’de wͻn agyapadeε ne wͻn kraa bͻ mmͻden wͻ Nyankopͻn kwan no soͻ. Saa nkorͻfoͻ no ne nokwafoͻ no"},{"SurahNumber":49,"VerseNumber":16,"Text":"Nkͻmhyεni, ka sε: “Enti morekyerε mosom de akyerε Nyankopͻn, aberε a Nyankopͻn Nim deε εwͻ soro ne asaase so (nyinaa)? Onyankopͻn ne biribiara ho Nimdefoͻ"},{"SurahNumber":49,"VerseNumber":17,"Text":"(Wͻ’pε sε wͻ’kyerε) sε wͻ’ayε wo adom sε wͻn abεyε Muslim. (Nkͻmhyεni), ka sε: ”Monnfa mo Islam (a moayε) no nkyerε adom a moayε ama me. Daabi, Nyankopͻn na adom mo sε W’akyerε mo kwan aba gyidie no mu, sε moyε nokwafoͻ ampa a"},{"SurahNumber":49,"VerseNumber":18,"Text":"Nokorε sε Nyankopͻn Nim ͻsoro ne asaase so ahuntasεm (nyinaa). Onyankopͻn deε N’ani tua dwuma a modie (nyinaa)"},{"SurahNumber":50,"VerseNumber":1,"Text":"Qaaf. Mede Qur’aan, Animuonyam (Nwoma no) di nse"},{"SurahNumber":50,"VerseNumber":2,"Text":"Daabi, εyε wͻn nwanwa sε kͻkͻbͻni fri wͻn ara wͻn mu aba wͻn hͻ. Enti deε boniayεfoͻ no ka nesε: “Woi deε anwanwasεm ni.”"},{"SurahNumber":50,"VerseNumber":3,"Text":"Sε yewu na yεdane mfuturo a? (Onipa) bεsan aba (nkwa mu bio) no deε (εne nokorε ntεm) kwan ware paa"},{"SurahNumber":50,"VerseNumber":4,"Text":"Ampa sε, Ye’nim wᴐn mu (nnipa dodoͻ) a asaase te wᴐn so (fri ateasefoͻ mu, anaasε wͻ’wu) fri wͻn mu, na Nwoma bi wͻ Yεn hͻ a εbͻ ho ban"},{"SurahNumber":50,"VerseNumber":5,"Text":"Daabi, εberε a Nokorε (Qur’aan) no baa wͻn hͻ no, wͻ’annye anni, enti wͻn wͻ tebea bi a wͻ’nnim deε wͻn wͻ mu"},{"SurahNumber":50,"VerseNumber":6,"Text":"Enti wͻ’nnhwε ͻsoro a εwͻ wͻn apampamu no, sεdeε Y’asi abͻ no, asiesie no a tokuro anaa apaepaeε biara nni mu"},{"SurahNumber":50,"VerseNumber":7,"Text":"Ɛne sεdeε Y’asi atrε asaase mu, de mmepͻ asisi soͻ, na Yε’ma nnuaba ahodoͻ nyinaa bi fifiri wͻ soͻ"},{"SurahNumber":50,"VerseNumber":8,"Text":"(Yε’yεε woi nom nyinaa) de bue (onipa) ani, san yεε no afutusεm dema akoa biara a ͻdane neho ma (Nyankopͻn)"},{"SurahNumber":50,"VerseNumber":9,"Text":"Ɛna Y’esiane nsuo a nhyira wͻ mu fri soro dema mfuo ne nnuaba a yetwa fifi"},{"SurahNumber":50,"VerseNumber":10,"Text":"Ne akyiresua atenten a egu nhyerεnee na εbͻ esa-sa ma ebi deda ebi soͻ"},{"SurahNumber":50,"VerseNumber":11,"Text":"(Woi yε) akͻnhoma ma (Nyame) nkoa; εna Yε’de (nsuo no) nyane asaase a awuo. Saa ara na Owusͻreε no bεyε"},{"SurahNumber":50,"VerseNumber":12,"Text":"Noa nkorͻfoͻ, ne Rassfoͻ, ne Samuudfoͻ no dii (Makafoͻ no) anim kan faa (Nyame asԑm) no atorᴐsԑm"},{"SurahNumber":50,"VerseNumber":13,"Text":"Aadfoͻ ne Farao ne Lut nuanom nso saa ara"},{"SurahNumber":50,"VerseNumber":14,"Text":"Ne wͻn a na wͻ’te nnua mu no,1 ne Tubbafoͻ. Wͻn mu biara buu asomafoͻ no atorᴐfoᴐ. Enti M’ahunahuna no yεε nokorε (baa wͻn so)"},{"SurahNumber":50,"VerseNumber":15,"Text":"Enti (Yε’rebͻ) abͻdeε a edi kan no Yε’brε ho anaa? Nanso wͻn adwen nnsi pi wͻ abͻdeε foforͻ (anaasε Owusͻreε) no ho"},{"SurahNumber":50,"VerseNumber":16,"Text":"Ampa sε Yεn na Yε’bͻͻ onipa, na Y’enim sεdeε n’adwen si daadaa no. Na Yε’bεn no kyεn ne nkomena (anaasε nekͻn ho ntini)"},{"SurahNumber":50,"VerseNumber":17,"Text":"Ɛberε a (Soro abͻfoͻ) mmienu no a wͻ’gye nsεm (a onipa ka no) regye nsεm no, (ͻbaako) te nifa so εna (ͻbaako nso) te benkum soͻ"},{"SurahNumber":50,"VerseNumber":18,"Text":"Asεm a εbefri n’ano aba biara no ͻwεnfoͻ wͻhͻ (a ͻretwerε asεm a ͻbεka biara)"},{"SurahNumber":50,"VerseNumber":19,"Text":"Owuo ahometeε bεba wͻ nokorε mu. Na woi ne adeε a na woredwane no no"},{"SurahNumber":50,"VerseNumber":20,"Text":"Na Yεbεbͻ Totorobεnto no mu; saa Da no na yabͻ (nnipa) kͻkͻ wͻ ho no"},{"SurahNumber":50,"VerseNumber":21,"Text":"(Saa Da no) onipa biara bεba (atemmuo mu) a (Soro abͻfoͻ a) ͻreka nesoͻ ne (Soro abͻfoͻ a) ͻrebedi (neho) adanseε ka neho"},{"SurahNumber":50,"VerseNumber":22,"Text":"(Yε’bεka akyerε abͻneεfoͻ no sε): “Ampa sε momaa mowerε frii (saa Da kεseε) woi. Afei deε Y’ayi w’akatasoͻ no (a na εmma wonhunu nokorε no), enti εnnε Da yi deε w’ani hunu adeε kann"},{"SurahNumber":50,"VerseNumber":23,"Text":"Neyͻnko (Soro abͻfoͻ a ͻka neho dabiara no) bεka sε: “Ne dwumadie ho Nwoma wͻ mehͻ, yawie (biribiara)”"},{"SurahNumber":50,"VerseNumber":24,"Text":"(Nyankopͻn bεka akyerε Soro abͻfoͻ no a ͻreka onipa no soͻ no ne nea ͻredi adanseε no sε): “Monto boniayεfoͻ, atuatefoͻ no nyinaa ngu Amane hunu gya no mu"},{"SurahNumber":50,"VerseNumber":25,"Text":"(Wͻn a) wͻ’si papa ho kwan, abͻneεfoͻ, wͻn a wͻn adwen nnsipie no"},{"SurahNumber":50,"VerseNumber":26,"Text":"(Onipa) no a w’ayε nyame aka Nyankopͻn ho no. Monto no ntwene asotwee denden no mu"},{"SurahNumber":50,"VerseNumber":27,"Text":"Neyͻnko (bonsam) bεka sε: ”Ye’Wura Nyankopͻn, εnyε me na mehyεε no maa no tee atua, na mmom ͻno ara na ͻyera kͻͻ akyirikyiri"},{"SurahNumber":50,"VerseNumber":28,"Text":"Nyankopͻn bεka sε: Monhwε na moanye akyinnye wͻ M’anim, Medii kan de kͻkͻbͻ brεε mo"},{"SurahNumber":50,"VerseNumber":29,"Text":"Asεm a M’aka no ntumi nsesa, na Menso Menni (Me) nkoa nom amim"},{"SurahNumber":50,"VerseNumber":30,"Text":"Ɛda no Yε’bεka akyerε Amanehu gya no sε: “Woayε mma?” Na (Amanehunu gya no) nso bεka sε) “Ebi wͻhͻ bio a yεbεsan de wͻn aka ho?”"},{"SurahNumber":50,"VerseNumber":31,"Text":"Yεde Soro aheman no bεbεn Nyamesurofoͻ no, na enni akyiri koraa"},{"SurahNumber":50,"VerseNumber":32,"Text":"(Yε’bεka akyerε agyidiefoͻ no sε): ”Woi na yεde hyεε mo bͻ no; εwͻ nipa biara a ͻsakraa n’adwen na ͻhwε (ahyεdeε no nyinaa) so yie"},{"SurahNumber":50,"VerseNumber":33,"Text":"Obi a osuroo Ahummͻborͻ Hene no wͻ kokoa mu, na ͻde nnuhoo anaasε adwen sakra akoma san baeε no"},{"SurahNumber":50,"VerseNumber":34,"Text":"Monfa asomdweε nwura (Aheman no) mu; εno ne daa nkwa Da no"},{"SurahNumber":50,"VerseNumber":35,"Text":"Wͻ’nsa bεka deε wͻ’pε biara wͻhͻ, na (akyεdeε) pii nso wͻ Yεn hͻ a yεde bεka wͻn ho"},{"SurahNumber":50,"VerseNumber":36,"Text":"Awoͻ ntoatoasoͻ dodoͻ sεn na Y’adi wͻn anim kan asεe wͻn? Na wͻn ho yεden kyεn wͻn, (εberε a asotwee no too wͻn no) wͻ’tutuu mmirika wͻ asaase no so (hwehwεε dwanekͻ bea). Enti dwane kͻbea bi wͻ baabi"},{"SurahNumber":50,"VerseNumber":37,"Text":"Nokorε sε afutusεm wͻ woi mu dema obia ͻwͻ akoma anaa ͻyε aso tie (asεm no) na n’adwen wͻ soͻ (anaasε odi ho adanseε)"},{"SurahNumber":50,"VerseNumber":38,"Text":"Ampa sε Yε’de nna nsia na εbͻͻ ͻsoro ne asaase, ne deε εwͻ mfimfii (no nyinaa), na ͻbrε biara annto Yεn"},{"SurahNumber":50,"VerseNumber":39,"Text":"Enti (nkͻmhyεni), nya deε wͻ’rekeka no ho aboterε, na bͻ wo Wura Nyankopͻn abodin ansa na awia apue (ne εbrε a) ansa na (awia) bεkͻ akͻtͻ"},{"SurahNumber":50,"VerseNumber":40,"Text":"Anadwo no mu bi nso bͻ no abodin, na wode w’anim abutu fͻm anaasε w’afrε Nyame awie no nso (tontom no)"},{"SurahNumber":50,"VerseNumber":41,"Text":"Na tie, Ɛda no a Ɔfrεfoͻ no (Asraafeel) bεfrε afri bea bi a εbεn no"},{"SurahNumber":50,"VerseNumber":42,"Text":"Ɛda no na wͻ’bεte nteamu denden no wͻ nokorε mu no. Saa Da no ne pue Da no (a nnipa nyinaa bepue afri wͻn adakamena mu no)"},{"SurahNumber":50,"VerseNumber":43,"Text":"Nokorε sε, Yεn na Yε’ma nkwa εna Yekum, na Yε’hͻ ne (obiara) nnkyi"},{"SurahNumber":50,"VerseNumber":44,"Text":"Ɛda a asaase no bεwaewae afri wͻn ho no, wͻ’de ntεmpε (na εbepue akͻ faako a yεrekͻbu wͻn atεn no). Saa (awufoͻ no) anoboa no yε adeε a εyε mmrε ma Yεn"},{"SurahNumber":50,"VerseNumber":45,"Text":"Deε wͻ’rekeka no (nyinaa) Ye’nim; na wonyε obi a wohyε wͻn soͻ. Enti fa Qur’aan no tu obi a osuro Ma’hunahuna no fo"},{"SurahNumber":51,"VerseNumber":1,"Text":"Mede (mframa den a) etu mfutro hwete"},{"SurahNumber":51,"VerseNumber":2,"Text":"Ne mununkum a εsoa nsuo a emu yε duro"},{"SurahNumber":51,"VerseNumber":3,"Text":"Ne nsuom hyεn a εnam po so bͻkͻͻ"},{"SurahNumber":51,"VerseNumber":4,"Text":"Ne (Soro abͻfoͻ) no a wͻ’kyekyε ahyεdeε no, di nse sε"},{"SurahNumber":51,"VerseNumber":5,"Text":"Ampa, deε yahyε mo ho bͻ no yε nokorε paa"},{"SurahNumber":51,"VerseNumber":6,"Text":"Nokorε nso sε Akatua (da) no besi"},{"SurahNumber":51,"VerseNumber":7,"Text":"Mede ͻsoro a akwan ahodoͻ wͻ mu no di nse sε"},{"SurahNumber":51,"VerseNumber":8,"Text":"“Nokorε sε, mowͻ nsεm sononko-sononko (na moka fa Nkͻmhyεni ne Qur’aan ho)"},{"SurahNumber":51,"VerseNumber":9,"Text":"Obi a wayera na ͻdane neho (fri Nokorε no ho no) dane neho fri ho"},{"SurahNumber":51,"VerseNumber":10,"Text":"Due nka wͻn a wͻ’bͻ wͻn trim twa, nkontompo no"},{"SurahNumber":51,"VerseNumber":11,"Text":"Wͻn a wͻn wͻ anibianaso ne awerεfire mu no"},{"SurahNumber":51,"VerseNumber":12,"Text":"Wͻ’bisa (dedi fεw) sε: “Ɛberε bεn ne Owusͻreε da no?’’"},{"SurahNumber":51,"VerseNumber":13,"Text":"Ɛne Ɛda no a yεbεsͻ wͻn ahwε anaasε yεbεhyε wͻn aniεyaa wͻ Ogya no mu no"},{"SurahNumber":51,"VerseNumber":14,"Text":"(Yε’bεka akyerε wͻn sε): “ Monka monsͻhwε no a na morepε no ntεm no nhwε“"},{"SurahNumber":51,"VerseNumber":15,"Text":"Nokorε sε Nyame-surofoͻ no wͻ Soro aheman no ne nsuo aniwa mu"},{"SurahNumber":51,"VerseNumber":16,"Text":"Wͻ’regye deε wͻn Wura Nyankopͻn dema wͻn no. Nokorε sε kane no na wͻ’yε ayεmyεfoͻ"},{"SurahNumber":51,"VerseNumber":17,"Text":"Na (εberε) ketewaabi na na wͻ’de da wͻ anadwo"},{"SurahNumber":51,"VerseNumber":18,"Text":"Na ahomakye no wͻ’de srε (Nyankopͻn hͻ) bͻnefakyε"},{"SurahNumber":51,"VerseNumber":19,"Text":"Na adesrεfoͻ ne ahiafoͻ wͻ kyεfa wͻ wͻn agyapadeε mu"},{"SurahNumber":51,"VerseNumber":20,"Text":"Nsεnkyerεnee (pii) wͻ asaase so dema wͻn a wͻ’agye die no"},{"SurahNumber":51,"VerseNumber":21,"Text":"Ɛne mo nipa dua no mu nso; enti mo nnhunu anaa"},{"SurahNumber":51,"VerseNumber":22,"Text":"Ɔsoro na moakͻnhoma ne deε yahyε mo ho bͻ no wͻ"},{"SurahNumber":51,"VerseNumber":23,"Text":"Enti Mede ͻsoro ne asaase Wura no di nse sε, (deε yahyε mo ho bͻ no) yε nokorε sεdeε morekasa no ara pεpεεpε"},{"SurahNumber":51,"VerseNumber":24,"Text":"Enti Abraham ahͻhoͻ nimuonyamfoͻ no ho asεm no abeduru wo hͻ"},{"SurahNumber":51,"VerseNumber":25,"Text":"Ɛberε a wͻ’baa nehͻ no, wͻ’kaa sε: “‘Salaam’ Asomdwiε nka wo“.(Abraham nso) kaa sε: “Salaam: Asomdwiε nka mo”; moyε ahͻhoͻ a yenni mo"},{"SurahNumber":51,"VerseNumber":26,"Text":"Enti ͻdanee neho kͻͻ nefiefoͻ hͻ de nantwie a wadͻre nam a yahoͻ (anaasε yatotoo) bae"},{"SurahNumber":51,"VerseNumber":27,"Text":"Ɔde besii wͻn anim kaa sε: ”Adεn monnidi?”"},{"SurahNumber":51,"VerseNumber":28,"Text":"Enti onyaa wͻn ho suro bi. (Abͻfoͻ no) kaa sε: “Ensuro! Wͻ’de abarimaa nimdefoͻ bi (Is’haaq) hyεε no bͻ “"},{"SurahNumber":51,"VerseNumber":29,"Text":"Abraham yere (Saratu) de nteamu fri bae, na ͻbͻͻ (ͻno ara) aniso kaa sε: Aberewa bonini"},{"SurahNumber":51,"VerseNumber":30,"Text":"Wͻ’kaa sε: “Saa ara na wo Wura Nyankopͻn aka. Nokorε sε Ɔne Onyansafoͻ no, Ɔne Onimdefoͻ no"}]}