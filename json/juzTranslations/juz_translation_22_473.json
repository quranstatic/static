{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":33,"VerseNumber":31,"Text":"Sano jwatamanye mwa jenumanja kummanyila Allah ni Ntenga Jwakwe ﷺ ni kupanganyaga yambone, chitumpe malipilo gakwe kawilikose, ni tun’dinganyichisye jwalakwejo lisiki lyambone nnope (ku Mbepo)"},{"SurahNumber":33,"VerseNumber":32,"Text":"E jenumanja achiwammakwakwe Ntume! Nganim’ba jenumanja nti chisawu jumpepe mwa achakongwe (wamba wanganawa achiwammakwakwe Ntume), naga n’di ni woga (wakun’jogopa Allah). Basi ngasinsalalisyaga malowe (nkawechetaga mwakunema ni achalume), atakwika mwakwete tama (jakutenda namwe yausakwa) ajula jwamuli mu ntima mwakwe ulwele (wa chikululu ni unakunaku). Nambo m’becheteje malowe gakulitimalika"},{"SurahNumber":33,"VerseNumber":33,"Text":"Tamilichikagani m’majumba mwenu, soni ngasinnosyaga yakulisalalisya yenu yayatiji pakulosyedwa ndema ja ujinga jandanda, ni n’jimicheje Swala mwakolosya ni kutolaga Zaka, ni mumpikanileje Allah ni Ntenga Jwakwe r. Chisimu Allah akusaka kuti antyochesye usakwa (wasambi), E jenumanja achinsyene nyumba (ja Ntume ﷺ), ni answejesye kunswejesya kusyesyene"},{"SurahNumber":33,"VerseNumber":34,"Text":"Soni kumbuchilani (chindimba cha Allah chachili pa jenumanja ligongo lya) yaikusoomedwa m’majumba mwenu ya ma Aya ga Allah ni yalunda lwakusokoka (Sunna sya Ntume ﷺ), chisimu Allah awele Jwakuimanyilila yakunyilila nnope, Jwaasimanya abali syosope"},{"SurahNumber":33,"VerseNumber":35,"Text":"Chisimu Asilamu wachilume ni wachikongwe, wakulupilila wachilume ni wachikongwe, wakunda malamusi wachilume ni wachikongwe, wakuwecheta yakuona wachilume ni wachikongwe, wakupilila wachilume ni wachikongwe, wakutetewala (pameso pa Allah) wachilume ni wachikongwe, wakutola sadaka wachilume ni wachikongwe, wakutawa (swaumu) wachilume ni wachikongwe, wagosa utukani wao wachilume ni wachikongwe, wakunkumbuchila Allah kwejinji wachilume ni wachikongwe, Allah walinganyichisye wanganyao chikululuko kwisa soni malipilo gamakulungwa nnope"},{"SurahNumber":33,"VerseNumber":36,"Text":"Soni nganiyiwa ku jwakulupilila julijose jwachilume kapena jwachikongwe, pati alamwile Allah ni Ntenga Jwakwe ﷺ chilamusi chilichose, kola wanganyao kusagula kulikose mu nganisyo syao. Sano jwatannyosye Allah ni Ntenga Jwakwe ﷺ, basi pamasile papotele kupotela kwakuonechela"},{"SurahNumber":33,"VerseNumber":37,"Text":"Soni (kumbuchilani mmwe Muhammadi ﷺ) katema kamwansalile ajula jwa wampele Allah ukoto (pakun’jongolela ku Usilamu), nombe mmwe ni kuntendela ukoto (pakumpa ulukosyo, jwajuli Zaid bin Harithah t, ndema jamwansalile kuti): “Kamulanani ni wankwenu (nkaaleka ulombela), ni mun’jogope Allah.” Ni mwaliji nkusisa mu ntima mwenu ayila yasachile Allah kuilosya palangulangu (yakunnombekasya wakongweo panyuma pakulechedwa ni wankwao, kuti sityoche nganisyo syanti: Mwanache jwakulela juli nti chisawu jwakuliwelechela), ni mwaliji nkwajogopa wandu (kuti atakuwecheta yanti: “Muhammadi ﷺ julombele wakongwe wakulechedwa ni mwanache jwakwe jwakulela juwaliji soni kapolo jwakwe),” kutendaga Allah ni jwali Jwakuwajilwa kuti mun’jogopeje. Sano ndema ja chammalile chisako Zaidu رضى الله عنه pa wele (wakongweo wali Zainab binti Jahashi رضي الله عنهم ni kwaleka ulombela); twannombesye mmwe (Muhammadi ﷺ) wele (wakongweo), kuti pakawaga pana chipaka chilichose ku wakulupilila pa (yakwalomba) achiwammakwao wanache wao wakulela, naga wanganyao (achalume wawowo) chili chamalile chisako pa wanyao (achakongweo ni kwaleka ulombela). Ni chiwele chilamusi cha Allah chakutendekwape (basi)"},{"SurahNumber":33,"VerseNumber":38,"Text":"Pangali gambidwa kulikose kwa Ntume ﷺ pa (kutenda) ichindu yannamwile Allah. (Aji ni) nyendele ja Allah pa awala wawapite kala. Sano chilamusi cha Allah chiwele mpango wepanje chenene"},{"SurahNumber":33,"VerseNumber":39,"Text":"Awala waakulungusya mautenga ga Allah ni kun’jogopaga Jwalakwe, ni ngaakun’jogopaga jwalijose ikaweje Allah. Sano Allah ni akukwanila kuwa Nkuwalanjila"},{"SurahNumber":33,"VerseNumber":40,"Text":"Muhammadi ﷺ nganawa baba jwa jwalijose mwa achalume wenu, nambo (jwalakwe ni) Ntenga jwa Allah nambo soni jwambesi kwa Achimitume. Sano Allah chindu chilichose awele Jwakuchimanya chenene"},{"SurahNumber":33,"VerseNumber":41,"Text":"E jenumanja wankulupilile! Munkumbuchilagani Allah kunkumbuchila kwejinji"},{"SurahNumber":33,"VerseNumber":42,"Text":"Ni munswejesyeje kundawi ni kwigulo"},{"SurahNumber":33,"VerseNumber":43,"Text":"Jwalakwe ni Ajula jwaakuntendela chanasa wanganyammwe, ni Achimalaika Wakwe (akum’bombelaga wanganyammwe chanasa kwa Allah), kuti ankoposye m’chipi ni kun’jinjisya mwilanguka, ni juwele Jwalakwe (Allah) Jwachanasa nnope ku wakulupilila"},{"SurahNumber":33,"VerseNumber":44,"Text":"Kakomasyane kao lisiku lyatachisimangana Najo (Allah) kachiwa: “Ntendele!” Ni walinganyichisye wanganyao malipilo gakuchimbichika (Mbepo)"},{"SurahNumber":33,"VerseNumber":45,"Text":"E mmwe Ntume ﷺ! Chisimu Uwwe tuntumisye mmwejo kuwa mboni, jwakutagulila abali jakusengwasya nambo soni jwakutetela"},{"SurahNumber":33,"VerseNumber":46,"Text":"Ni (kuti m’be) jwakuwilanjila (wandu) kwa Allah mwa lisosa Lyakwe, nambo soni (kuti m’be) nyali jakumulika"},{"SurahNumber":33,"VerseNumber":47,"Text":"Soni mwatagulilani wakulupilila yanti akwete kupata wanganyao kuumila kwa Allah umbone wekulumgwa"},{"SurahNumber":33,"VerseNumber":48,"Text":"Soni ngasimwajitika achimakafili ni achinakunaku, ni nneche isausyo yao (pangaauchisya uwwanga wao mpaka nkalamulidwe kwauchisya), ni n’jegamileje kwa Allah, sano Allah akukwanila kuwa Nkun’jegama"},{"SurahNumber":33,"VerseNumber":49,"Text":"E jenumanja wankulupilile! Naga n’di mwalombile achakongwe wakulupilila, kaneka ni kwaleka ulombela nkanim’biche mwakwakwaya (gona ulombela), basi nganinkola jenumanja pa wanganyao eda (lilinda lya pakumala kwa ulombela) jilijose jatim’balanjile. Sano mwapani liwale, ni mwaleche kwaleka kwambone"},{"SurahNumber":33,"VerseNumber":50,"Text":"E mmwe Ntume ﷺ! Chisimu Uwwe tunkundisye mmwejo achiwammakwenu awala wamwapele mahari gao, kwisa soni (mateeka) gagapatile nkono wenu wakun’dyo, mwa agala (mateeka) gampele Allah, ni wanache wa achibaba wenu waakulungwa kapena wanandi, ni wanache wa achibaba wenu wachikongwe, ni wanache wa n’jomba wenu, ni wanache wa achimama wenu waakulungwa kapena wanandi awala waasamile nomwe, ni jwankongwe jwakulupilila pati alipeleche nsyene kwa Ntume ﷺ, najuwaga Ntume ﷺ jukusaka kunnomba –iwele yakundisyidwa kukwenupe (mmwe Ntume ﷺ kunnomba mwangali kutola chilichose) – ngawa ku wakulupilila (wane). Pamasile patuimanyi yatwalamwile wanganyao pa achiwammakwao kwisa soni (mateeka) gagapatile makono gao ga kun’dyo. (Tunkundisye yalakweyi mmwe Ntume ﷺ jikape) kuti pakawa pana chipaka chilichose kukwenu, sano Allah ni awele Jwakululuka kusyene, Jwachanasa channope"},{"SurahNumber":33,"VerseNumber":51,"Text":"Tinkomboleche kunchelewasya jwamunsachile mwa wanganyao, ni kunkumbatisya kukwenu jwamunsachile. Sano naga n’di munsachilile ajula jwamum’bisile pambali tipawe pangali ulemwa kukwenu (kunkumbatisya kukwenu). Yalakweyo ni yakuwandichila kuti meso gao gatetewale, nambo soni kuti akadandaula, ni ayisengwele yamwapele wanganyao wanaose. Sano Allah akumanyilila yaili m’mitima mwenu, ni awele Allah Jwakumanyilila nnope, Jwakutulala nnope ntima"},{"SurahNumber":33,"VerseNumber":52,"Text":"Panyuma (pa achimmasyeto wan’di nao), nganawa wakundisyidwa kukwenu (kwalomba) achakongwe (wane), namuno kuti mwatindanye wanganyao ni achimmasyeto (wane), nantimuno kukansengwasyisye kusalala kwao, ikaweje (mateeka) gagapatile nkono wenu wakun’dyo. Ni awele Allah pa chindu chilichose Nkung’unulila kusyene"},{"SurahNumber":33,"VerseNumber":53,"Text":"Chisimu pamasile paluwele kukwenu lusyasyo lwambone pa Ntenga jwa Allah ﷺ, kwa mundu jwali nkuwichila ntima pa Allah ni Lisiku Lyambesi ni kunkumbuchilaga Allah kwejinji"},{"SurahNumber":33,"VerseNumber":54,"Text":"Kanga tinchilosye chindu chilichose kapena tinchisise basi (yalumope), chisimu Allah chindu chilichose awele Jwakuchimanya chenene"},{"SurahNumber":33,"VerseNumber":55,"Text":"Pangali ulemwa kwa wanganyao (achiwammakwakwe Ntumeo, kuonechela nkanawale buyibuyi) kwa achibaba wao, namuno kwa achiwanache wao, namuno kwa achachimwene wao, namuno kwa wanache wa achachimwene wao, namuno kwa wanache wa achachemwali wao, namuno kwa achakongwe achin’jao, namuno kwa awala (mateeka) wagapatile makono gao gakun’dyo. Ni mun’jogopeje Allah jenumanja (achakongwe). Chisimu Allah pa chindu chilichose awele Mboni"},{"SurahNumber":33,"VerseNumber":56,"Text":"Chisimu Allah akupeleka chanasa kwa Ntume (Muhammadi ﷺ), nombe nao soni Achimalaika (akum’bombelaga chanasa Ntumejo)ﷺ. E jenumanja wankulupilile! Mum’bombelani chanasa jwalakwe ni kum’bombela soni ntendele"},{"SurahNumber":33,"VerseNumber":57,"Text":"Chisimu awala waakunsausya Allah ni Ntenga Jwakwe ﷺ, Allah walwesile wanganyao pa duniya ni ku Akhera kwakwe, ni walinganyichisye soni ilagasyo yakwalusya"},{"SurahNumber":33,"VerseNumber":58,"Text":"Soni awala waakwasausya wakulupilila wachilume ni wakulupilila wachikongwe pa ichindu yanganapanganya, basi nikuti pamasile patwichile n’gogolo (unami wekulungwa) ni ulemwa wakuonechela"},{"SurahNumber":33,"VerseNumber":59,"Text":"E mmwe Ntume ﷺ! Mwasalilani achiwammakwenu, ni wanache wenu wachikongwe, kwisa soni achakongwe wa wakulupilila kuti: Aliunichileje chilu chosope ni nguwo syao. Yalakweyo ni yakwawandichisya kuti amanyicheje (kuti wandu wakuchimbichika), basi ni ngalagasyidwaga. Sano Allah ni awele Jwakululuka kusyene, Jwachanasa channope"},{"SurahNumber":33,"VerseNumber":60,"Text":"Naga ngakuleka achinakunaku ni awala wamuli m’mitima mwao mwana ulwele (wachikululu) ni akwenesya abali syaunami (syakwisya woga) m’Madina, chisimu chene chitun’guwatisye (mmwe Muhammadi ﷺ) wanganyao, kaneko ngaataama namwe pakuwandika mwalakwemo ikaweje panandipe"},{"SurahNumber":33,"VerseNumber":61,"Text":"(Wanganyao) walaniwe, palipose paasimanikwe akwembekanyisidwe ni awulajidwe kwanneso"},{"SurahNumber":33,"VerseNumber":62,"Text":"(Aji ni) nyendele ja Allah pa awala wawapite kala, ni ngankusimana kupitikuka kulikose pa nyendele ja Allah"},{"SurahNumber":33,"VerseNumber":63,"Text":"Wandu akum’buusya (mmwe Muhammadi ﷺ) ya ndema (jakwichila Kiyama)? Jilani: “Chisimu umanyilisi wakwe uli kwa Allah pe.” Ana ni chichi chikummanyisya kuti mwine ndemajo kuwa nkuwa pakuwandika"},{"SurahNumber":33,"VerseNumber":64,"Text":"Chisimu Allah walwesile achimakafili, ni walinganyichisye Moto Wakulapuka"},{"SurahNumber":33,"VerseNumber":65,"Text":"Takawe wandamo mwalakwemo kwa yaka ni yaka, ngasaja kumpata nkugosa jwalijose namuno nkukamuchisya"},{"SurahNumber":33,"VerseNumber":66,"Text":"Lisiku lyachisigalausyidwa ngope syao m’Moto, achitiji: “E nabolaga uwwe tungampikanile Allah ni kumpikanila soni Ntenga (Muhammadi ﷺ).”"},{"SurahNumber":33,"VerseNumber":67,"Text":"Ni tachiti soni: “Ambuje wetu! Chisimu uwwe twapikanile mabwana wetu kwisa soni achinkulungwa wetu, basi ni watusochelesye litala.”"},{"SurahNumber":33,"VerseNumber":68,"Text":"“Ambuje wetu! Mwapani wanganyao ilagasyo yakawili, ni mwalwese kwalwesa kwekulungwa.”"},{"SurahNumber":33,"VerseNumber":69,"Text":"E jenumanja wankulupilile! Ngasim’ba nti chisawu awala wana kunnagasyaga Musa, basi Allah ni wanswejesye ku yawawechete wanganyao, ni jwaliji (Musa) jwakuchimbichika pameso pa Allah"},{"SurahNumber":33,"VerseNumber":70,"Text":"E jenumanja wankulupilile! Mun’jogopani Allah, ni m’becheteje malowe gakulungamika"},{"SurahNumber":33,"VerseNumber":71,"Text":"Tankolochesye itendu yenu, ni tankululuchile sambi syenu, sano jwatampikanile Allah ni Ntenga Jwakwe ﷺ, basi ni kuti pamasile paapundile kupunda kwekulungwa nnope"},{"SurahNumber":33,"VerseNumber":72,"Text":"Chisimu Uwwe twagalosisye malamusi ku mawunde, mataka ni matumbi, basi yalakwe ni yakanile kugatwichila (malamusigo), ni yalijogopele nago. Nambo mundu ni jwagatwiichiile. Chisimu jwalakwe jwaliji jwakulitenda nnope lupuso n’jiga kusyene"},{"SurahNumber":33,"VerseNumber":73,"Text":"Kuti Allah wape ilagasyo (watanyosye malamusigo wali) achinakunaku wachilume ni wachikongwe, kwisa soni akuwanganya (Allah ni isanamu) wachilume ni wachikongwe, ni kuti soni Allah wapochele toba (watakunde malamusigo wali) wakulupilila wachilume ni wachikongwe. Sano Allah ni awele Jwakululuka kusyene, Jwachanasa channope"},{"SurahNumber":34,"VerseNumber":1,"Text":"Lumbili losope lwene alapikwe Allah Ajula jwaili Yakwe (yosope) yaili kumawunde ni yaili petaka. Soni jukwete lumbili losope lwene ku Akhera, soni Jwalakwe ni Jwalunda lwakusokoka, Jwaasimanya abali syosope"},{"SurahNumber":34,"VerseNumber":2,"Text":"Akuimanyilila yaikwinjila mwitaka, ni yaikopoka mwalakwemo, ni yaikutuluka kuumila kwinani, ni yaikwela kwalakweko, soni Jwalakwe ni Jwachanasa channope, Jwakululuka kusyene"},{"SurahNumber":34,"VerseNumber":3,"Text":"Ni wawechete awala waakufuulu kuti: “Ngasijituichilila Kiyama.” Jilani: “Elo, ngwalumbila Ambuje wangu! Jichim’bichilila kwene. (Jwalakwe ni) Nkumanyilila yakusisika. Ngachikasasisika Kukwakwe (chindu) chausito wanti mpela lunyilili kumawunde kapena petaka, soni namuno chamwana nnope kupunda chalakwecho kapena chaakulilaapo, niikaweje chili m’chitabu chakusalichisya (chilichose Al-Lauh-Al-Mahfuz). ”"},{"SurahNumber":34,"VerseNumber":4,"Text":"Kuti akaalipile awala wakulupilile ni kutendaga yambone, akwete kupata wanganyao chikululuko kwisa soni lisiki lyakuchimbichika (lya ku Mbepo)"},{"SurahNumber":34,"VerseNumber":5,"Text":"Sano awala waakulimbichila kulimbana ni ma Aya Getu aku ali nkulepelekasya (wandu kwitala lya Allah), wanganyao akwete kupata ilagasyo yakunyalaya ni kupoteka kusyene"},{"SurahNumber":34,"VerseNumber":6,"Text":"Sano awala wapedwile umanyilisi akuiona ayila yaitulusyidwe kukwenu (mmwe Muhammadi ﷺ) kuumila kwa Ambuje wenu kuti ni yakuona, soni ikongolela kwitala lya (Allah) Jwamachili gakupunda, Jwakulapilidwa kusyesyene"},{"SurahNumber":34,"VerseNumber":7,"Text":"Sano awala waakufuulu ni akutiji (pakusalilana achimisyenepe mwachipongwe): “Ana tunnanjile kwa mundu (achambanga Muhammadi ﷺ) jwachantagulile (yanti): Patinchikatika-katika ni kuwa ipande-ipande (m’malembe panyuma pakuwa), kuti chisimu jenumanja tinchiwa mukagumbidwe kasambano?”"},{"SurahNumber":34,"VerseNumber":8,"Text":"Ana jwalakwe (Muhammadi ﷺ) ansepele Allah unami, kapena mwa jwalakwe mwana masoka? (Ngwamba)! Nambo awala wangakukulupilila ya Akhera ali mu ilagasyo ni kupotela kwakutalikangana nnope (ni yakuona)"},{"SurahNumber":34,"VerseNumber":9,"Text":"Ana wanganyao ngakuiona yaili m’bujo mwao ni yaili munyuma mwao, ya liwunde ni litaka? Tuli tusachile mpaka twatitimisye nalyo litaka, kapena kwagwichisya pachanya pao chipande cha liwunde. Chisimu mu yalakweyo muwele mwana chimanyisyo kwa kapolo jwalijose jwakuwujila (kwa Allah pakutenda toba)"},{"SurahNumber":34,"VerseNumber":10,"Text":"Soni chisimu pamasile patwampele Daudi kuumila Kukwetu ukoto. (Twatite): “E jenumanja achimatumbi! Mun’jitichisyani jwalakwe (Daudi achinswejesyaga Allah), nombe ni jenumanja achiyijuni (wakwe).” Ni twantependekachisye jwalakwe chisyano"},{"SurahNumber":34,"VerseNumber":11,"Text":"(Twansalile kuti): “Panganyani (yakuwala yachisyano) yagumbalila (chilu chosope yakulichijila kungondo), ni mpimileje chenene mu kawunje kambonji (syakwe). Soni panganyani wanganyammwe yambone. Chisimu Une ichindu yankutenda mbele Jwakuilolechesya.”"},{"SurahNumber":34,"VerseNumber":12,"Text":"Nombe kwa Sulaimana (twajijepepesye) mbungo, (jajaliji nkwenda) ulendo wa kundawi (lutando lwa) mwesi wantundu, nombe soni ulendo wa kwigulo (lutando lwa) mwesi wantundu. Ni twam’bumichisye tutumule jwa chikungu (ntofu wenyelenyenduche), nombe soni m’majini mwaliji mwana gagakamulaga masengo pameso pakwe, mwa lisosa lya M’mbujegwe (Allah). Sano jwatagalauche mwa wanganyao kuleka lilamusi Lyetu, tuchimpa kupasya mu ilagasyo ya Moto Wakulapuka"},{"SurahNumber":34,"VerseNumber":13,"Text":"Wantendelaga yajukusaka, kutandila yumba yammakome gakunyang’amala, itusitusi, mataalo (mabeseni) gamakulungwa ganti mpela matanda, kwisa soni majanje gachitamile (pachisisa ligongo lya ukulu nnope). (Twasalile kuti): “Panganyani, E waliwasa lya Daudi! (Masengo gambone gakulosya) kutogolela (ukoto wampedwile).” Sano wannonope mwa achikapolo Wangu ni wali wakutogolela"},{"SurahNumber":34,"VerseNumber":14,"Text":"Basi ndema jatwalamwile kukwakwe (Sulaimana) ya chiwa, pangali chachamanyisye wanganyao (achimajinio) ya chiwa chakwe, ikaweje inyama ya petaka (ucheche), yayaliji nkulya (mwambolembole) simbo jakwe. Basi ndema jajwagwile, yamanyukwiche kwa majini yanti: Angawe wamanyililaga yakusisika, nga nganatama mu ilagasyo yakwalusya"},{"SurahNumber":34,"VerseNumber":15,"Text":"Chisimu chene ku (wandu wa ku) Saba’ kwaliji kwana chimanyilo (chakulosya ukombosi wa Allah) m’malo mwao mwakutama - Migunda jiwili wa chakun’dyo ni wa chakunchiji. (Yawechetedwe kukwao yanti): “Lyagani mu lisiki lya M’mbuje gwenu, ni muntogoleleje Jwalakwe. Nsinda wambone, nambo soni M’mbuje Jwakululuka kusyene.”"},{"SurahNumber":34,"VerseNumber":16,"Text":"Nambo wanyosyisye (lilamusi lya Allah), basi ni twatumichisye mesi gachikumba gana kuchinjidwaga ni uwigo (gagajonasile migunda jila), ni twatindanyichisye migunda jao jiwilijila ni migunda jine jiwili jajakwete isogosi yakuwawa nnope, itela ya ukwesu, ni ine mu itela ya masawu yapanandi"},{"SurahNumber":34,"VerseNumber":17,"Text":"Yalakweyi twalipile ligongo lya kufulu kwao. Ana ni tukwalipilaga (wele ulipilewu) wangawaga wakufulu"},{"SurahNumber":34,"VerseNumber":18,"Text":"Ni twawisile chilikati chao (wandu wa ku Saba’) ni chilikati cha misi ajila jatwajipele upile (ja ku Shami), (twawisile) misi jakuonechela, ni twapimile mwalakwemo igono ya ulendo. (Ni twasalile kuti): “Jendagani mwalakwemo chilo ni muusi mwantunjelele.”"},{"SurahNumber":34,"VerseNumber":19,"Text":"Nambo wanganyao watite: “Ambuje wetu! Talikanganyani igono ya ulendo yetu.” Ni walitesile lupuso achimisyene, basi ni twatesile wanganyao kuwa ngani (sisyesyene syawandu wakala syakwajamuka nasyo wandu wasambano), ni twapwilingenye kwapwilinganya kosope kwene. Chisimu mu yalakweyo muwele mwana imanyisyo kwa jwalijose jwali jwakupilila nnope, jwakutogolela kwejinji"},{"SurahNumber":34,"VerseNumber":20,"Text":"Soni chisimu Ibulisu wasitendekasyisye nganisyo syakwe kuwa syakuona kwa wanganyao, basi ni wankuyiye, ikaweje likuga lya wakulupilila"},{"SurahNumber":34,"VerseNumber":21,"Text":"Ni nganigapagwa kukwakwe pa wanganyao machili galigose, ikaweje kuti tummanyukule ajula jwaakukulupilila ya Akhera pakunnekanganya ni ajula jwaakuwa nkukaichila ya jalakwe. Sano Ambuje wenu pa chindu chilichose awele Nkusunga chenene"},{"SurahNumber":34,"VerseNumber":22,"Text":"Jilani: “Mwawilangani awala wankulitwanjila (kuti nombe nao milungu) kunneka Allah (kuti ankamuchisye, nambo nganawa ankamuchisye chilichose), nganakola wanganyao (namuno chindu cha) usito wanti chisawu lunyilili ku mawunde namuno petaka, soni nganakola wanganyao mwalakwemo liwunjili lililyose (lyakamusyangana ni Allah), soni nganakola Jwalakwe mwa wanganyao nkukamuchisya jwalijose.”"},{"SurahNumber":34,"VerseNumber":23,"Text":"Soni chondechonde ngachikasakamuchisya pameso Pakwe (Allah) ikaweje kwa jwampele luusa (lwakuti achondelele). Mpaka pati woga uli utyosile m’mitima mwao (Achimalaika) akasatiji: “Ana M’mbuje gwenu juwechete ichichi?” (Achimalaika wane) akutiji: “(Jwalakwe juwechete) yakuonaonape, soni Jwalakwe ni Jwapenani kusyene, Jwankulungwa kwannope.”"},{"SurahNumber":34,"VerseNumber":24,"Text":"Jilani: “Ana nduni jwaakumpaga lisiki kuumila kumawunde ni petaka?” Jilani: “Allah. Soni mwine uwwe kapena jenumanja tuli pachongoko kapena pakupotela kwakuonechela.”"},{"SurahNumber":34,"VerseNumber":25,"Text":"Jilani: “Jenumanja ngasim’buwusyidwa pa yatulewile uwwe, nambo soni uwwe ngasituwusyidwa pa yankupanganya jenumanja.”"},{"SurahNumber":34,"VerseNumber":26,"Text":"Jilani: “Tachitusonganganya chilikati chetu Ambuje wetu (ku Kiyama), kaneka ni tachijilanya chilikati chetu mwa chilungamiko, soni Jwalakwe ni Nkwilanya chenene, Jwakumanyilila nnope.”"},{"SurahNumber":34,"VerseNumber":27,"Text":"Jilani: “Munosyani awala wamwasimangenye Najo (Allah) kuwa akunkamuchisya (Wakwe). Ngwamba (Jwalakwe nganakola akunkamuchisya waliose)! Nambo Jwalakwe ni Allah, Jwamachili gakupunda, Jwalunda lwakusokoka.”"},{"SurahNumber":34,"VerseNumber":28,"Text":"Ni nganituntumisya mmwe (Muhammadi ﷺ) ikaweje ku wandu wosope, (kuti m’be) wakupeleka abali jakusengwasya nambo soni wakutetela, nambo wandu wajinji ngakumanyilila"},{"SurahNumber":34,"VerseNumber":29,"Text":"Sano ni akutiji: “Ana chele chilangachi chiyiche chakachi nam’baga jenumanja nkuwecheta yakuona?”"},{"SurahNumber":34,"VerseNumber":30,"Text":"Jilani: “Jenumanja nkwete chilanga cha Lisiku (lya Kiyama) lyangawa nkulichelewachisya jenumanja ndawi jimpepe namuno kulijanguyichisya.”"},{"SurahNumber":34,"VerseNumber":31,"Text":"Sano awala waakufuulu ni akasatiji: “Nganituwa tujikulupilile aji Qur’aniji, namuno ayila (itabu) yayaliji paujo pakwe.” Soni ingawe mwajile kwaona walupuso patakajimichidwe pameso pa M’mbuje gwao (Allah), achiusyanganilanaga malowe (gakudandaulana) wane kwa wane, (nkajile kuiona yakogoya kusyene)! Awala wangalikombolela tachasalila awala wawalikwesisye kuti: “Ingawaga wanganyammwe, chisimu chene tungaliji wakulupilila.”"},{"SurahNumber":34,"VerseNumber":32,"Text":"Awala wawalikwesisye tachajanga awala wangalikombolela kuti: “Ana uwwe ni watwansiwilile ku chongoko panyuma pakuti chili chim’bichilile? (Ngwamba), nambo jenumanja mwaliji wakulewa.”"},{"SurahNumber":34,"VerseNumber":33,"Text":"Awala wangalikombolela ni tachiti pakwajanga awala wawalikwesisye: “(Ngwamba), nambo (jenumanja mwaliji nkutenda) malindi ga chilo ni muusi (gakutusiwilila ku Usilamu), pa ndema jamwatulamulaga kuti tunkane Allah, ni kuti tum’bichileje Jwalakwe milungu (jine).” Ni tachisisa wanganyao madandawusi pandema jatachiyiona ilagasyo, ni tuchiwika makongwa mungosi sya awala wawakufuulu. Ana akulipidwa inepe pangawaga ayila yawaliji nkupanganya"},{"SurahNumber":34,"VerseNumber":34,"Text":"Ni nganituntumisyeje nkutetela jwalijose ku musi uliose ikaweje wakulipatila wakwe watiji: “Chisimu uwwe yantumisyidwe nayo wanganyammwe tukuyikana.”"},{"SurahNumber":34,"VerseNumber":35,"Text":"Soni watiji: “Uwwe ni watukwete chipanje chejinji kwisa soni wanache wajinji, soni uwwe nganituwa tupedwile ilagasyo.”"},{"SurahNumber":34,"VerseNumber":36,"Text":"Jilani: “Chisimu Ambuje wangu akasansapangulila lisiki jwansachile, ni kunandiya (lisikilyo kwa jwansachile), nambo wandu wajinji ngakumanyilila.”"},{"SurahNumber":34,"VerseNumber":37,"Text":"Ni nganichiwa chipanje chenu namuno wanache wenu kuti ni yaim’bandichisye Kukwetu pa dalaja (ja ku Mbepo), pangawaga jwakulupilile ni kutendaga yambone. Basi wanganyao tachipata malipilo gakonjechesya ligongo lya yawapanganyisye, soni wanganyao mu yumba (yapenani ya ku Mbepo) takawe wantunjelele"},{"SurahNumber":34,"VerseNumber":38,"Text":"Sano awala waakulimbichila kulimbana ni ma Aya Getu aku ali nkulepelekasya (wandu kwitala lya Allah), wanganyao ku ilagasyo tachiika nao"},{"SurahNumber":34,"VerseNumber":39,"Text":"Jilani: “Chisimu Ambuje wangu akasansapangulilaga lisiki jwansachile mwa achikapolo Wakwe, ni kunnandiyichisya (lisikilyo jwansachile). Sano chilichose chachintole (petala lya Allah), basi Jwalakwe talipisye chalakwecho, soni Jwalakwe ni Jwambone nnope mwa akupeleka lisiki.”"},{"SurahNumber":34,"VerseNumber":40,"Text":"Soni (kumbuchilani) lisiku lyatachasonganganya wanaose, kaneka ni tachiwecheta kwa Achimalaika kuti: “Ana wanganyawa waliji nkun’galagatila jenumanja?”"},{"SurahNumber":34,"VerseNumber":41,"Text":"Wanganyao tachiti: “Kuswejela ni Kwenu! Mmwe ni Nsyowe jwetu ngawa wanganyao. (Ngwamba), nambo waliji nkugagalagatila majini, wajinji wao waliji nkugakulupilila galakwego.”"},{"SurahNumber":34,"VerseNumber":42,"Text":"Basi lelo ngaakola jwine mwa jenumanja chikamuchisyo chakunkamuchisya jwine namuno masausyo gakunsausya jwine. Ni tuchiti ku awala wawalitesile lupuso: “Pasyani ilagasyo ya Moto wamwaliji nkuwukaanila.”"},{"SurahNumber":34,"VerseNumber":43,"Text":"Sano pati gachisoomedwaga kukwao ma Aya Getu gakupikanika, akasatiji: “Nganijuwa aju (Muhammadi ﷺ) ikaweje mundu jwaakusaka kunsiwilila ku yawaliji nkuigalagatila achatati wenu.” Ni akasatiji soni: “Nganijiwa aji (Qur’an) ikaweje unami waukusepedwa.” Ni akasawechetaga awala waakufuulu pakuigamba yakuona ndema jakwaichilila: “Nganiyiwa ayi ikaweje usawi wakuonechela.”"},{"SurahNumber":34,"VerseNumber":44,"Text":"Ni nganitwapeje wanganyawa (warabu) itabu iliyose yawaliji nkuisooma (nkanijiwe Qur’an), nambo soni nganitutumisyeje kukwao m’bujo mwenu (mmwe Muhammadi ﷺ nkanim’biche) nkutetela jwalijose"},{"SurahNumber":34,"VerseNumber":45,"Text":"Ni wakaaniile awala wapaujo pao, ni nganaliyika (awa warabu) liunjili limpepe m’maunjili likumi lya yatwapele wanganyao, basi wanganyao wakaaniile achimitenga Wangu, nambi kwaliji uli kasilika Kwangu (ngati najonasile wosope)"},{"SurahNumber":34,"VerseNumber":46,"Text":"Jilani (mmwe Muhammadi ﷺ): “Chisimu une ngun’jamuka chindu chimpepe: Chakuti n’jiime ligongo lya Allah, wawili-wawili ni jumo-jumo, kaneka ni nchetelele; (tinyyione yanti) n’jenuju (Muhammadi ﷺ) nganakola masoka, nganijuwa jwalakwe ikaweje nkuntetela jwenu, nkaniyiyiche ilagasyo yaukali nnope.”"},{"SurahNumber":34,"VerseNumber":47,"Text":"Jilani: “Malipilo galigose ganan’jujile (naga pakwete panan’jujile), basi gawele genu (gajigalani), nganigawa malipilo gangu ikaweje kwa Allah pe, soni Jwalakwe pa chindu chilichose awele Mboni.”"},{"SurahNumber":34,"VerseNumber":48,"Text":"Jilani: “Chisimu Ambuje wangu akuiponyaga yakuona (kwa Achimitume mpela ayi yaimbichilile uneyi, nambo soni Jwalakwe ni) Nkumanyilila chenene yakusisika.”"},{"SurahNumber":34,"VerseNumber":49,"Text":"Jilani: “Yakuona (Usilamu) iwiche, sano yaukoleko (ukafili) nganiyiwa iwiche ni yasambano kapena kuuchisya (machili gakwe).”"},{"SurahNumber":34,"VerseNumber":50,"Text":"Jilani: “Naga ngupotela, nikuti ngupotela kwaalikonya nansyene, nambo naga ngongoka, basi niligongo lya yaakunjuwulila Ambuje wangu, chisimu Jwalakwe ni Jwakupikanichisya, Jwakuwandichila nnope (kukwetu ni umanyilisi Wakwe).”"},{"SurahNumber":34,"VerseNumber":51,"Text":"Soni ingawe mwajile kuiona ndema jatakajogope wanganyao, kutendaga pali pangali pagwalila, ni kwembekanyisyidwa (mwanakamo) kuumila pamalo pakuwandika (m’malembe, nkajile kuiona yakogoya kusyene)"},{"SurahNumber":34,"VerseNumber":52,"Text":"Sano wanganyao tachiti: “Tujikulupilile (sano dini ja Usilamu).” Nambo takakombole chantiuli kuupata (Usilamu ku Akhera) kwakuli kumalo kwakutalichila (ni kwakuupatila Usilamuo kwakuli ku duniya)"},{"SurahNumber":34,"VerseNumber":53,"Text":"Soni kutendaga pamasile pa waukanile (Usilamuo) kala (ku duniya), ni waliji nkuiponya yakusisika kuumila pamalo pakutalichila, (waliji nkuikaichila yosope yayasisikaga mulunda lwao mpela Utume, Qur’an, Akhera kaichila kwakutalichila nnope ni yakuona)"},{"SurahNumber":34,"VerseNumber":54,"Text":"Ni tachisiwilikanganywa chilikati chao ni chilikati cha yaakuisaka (yakunda Usilamu ni kupocheledwa toba jao), mpelayayatite pakutendedwa ku (makafili) gajao kala, chisimu wanganyao waliji m’chikaiko chakwakaikasya (utenga wa Allah)"},{"SurahNumber":35,"VerseNumber":1,"Text":"Lumbili losope lwene alapikwe Allah, Nkugumba mawunde ni mataka, Nkugatenda Malaika kuwa Achimitenga wakwete mapapiko gawili-gawili, gatatu-gatatu, kapena ncheche-ncheche, akonjechesyaga mu kagumbe yaakusaka. Chisimu Allah pa chindu chilichose awele Jwakombola"},{"SurahNumber":35,"VerseNumber":2,"Text":"Ukoto uliose waakwaugulilaga Allah wandu, basi pangali jwampaka awusiwilile, soni waakuwusiwilila, basi pangali jwampaka awupeleche panyuma pakwe, soni Jwalakwe ni Jwamachili gakupunda, Jwalunda lwakusokoka"},{"SurahNumber":35,"VerseNumber":3,"Text":"E jenumanja achinawandu! Kumbuchilani chindimba cha Allah pa jenumanja. Ana pana nkugumba jwangawaga Allah jwaakumpaga lisiki kuumila kwinani ni pasi? Pangali nnungujwine (jwakuwajilwa kun’galagatila) ikaweje Jwalakwe. Nambi nkugalausyidwa chinauli (kuleka yakuona)"},{"SurahNumber":35,"VerseNumber":4,"Text":"Sano naga achinkaanilaga (mmwe Muhammadi ﷺ), basi (ngayiwa yakusimosya) ngati pamasile pawakanilidwe Achimitenga paujo penu (mmwe nkanim’biche). Soni kwa Allah ni kwakuujila ichindu yosope"},{"SurahNumber":35,"VerseNumber":5,"Text":"E jenumanja achinawandu! Chisimu chilanga cha Allah chakuonaonape. Basi ukannyenga wanganyammwe ata panandi umi wa duniya, nambo soni akannyega jenumanja ata panandi nkunyenga (shetani) pa ya Allah"},{"SurahNumber":35,"VerseNumber":6,"Text":"Chisimu shetani kukwenu juwele mmagongo, basi muntendani kuwa mmagongo (nkan’jitikaga yajukusaka), chisimu jukuliwilanjila likuga lyakwe kuti likawe mu wandu wa ku Moto Wakulapuka"},{"SurahNumber":35,"VerseNumber":7,"Text":"Awala waakufuulu akwete kupata ilagasyo yaukali nnope, sano awala waakulupilile ni kutendaga yambone, akwete kupata chikululuko ni malipilo gamakulungwa"},{"SurahNumber":35,"VerseNumber":8,"Text":"Ana ajula jwaisalalisyidwe kukwakwe itendo yakwe yangalumbana, ni jukuiona kuti yambone (chichi champaka munsalile kuti apikane)? Basi chisimu Allah akasannechelelaga kusokonechela jwansachile, ni akasan’jongolaga jwansachile. Basi ntima wenu ukatyoka ligongo lya kwadandaulila wanganyao. Chisimu Allah ni Nkumanyilila chenene yaakupanganya wanganyao"},{"SurahNumber":35,"VerseNumber":9,"Text":"Soni Allah ni Ajula jwaakutumisyaga mbungo, ni jikasagatenganyaga mawunde gawula, basi ni tukasagajausyaga ku chilambo chachiwe, basi ni tukasasyuchisyaga nago litaka panyuma pakuwa kwakwe. Iyyoyopeyo (ni mukuchiwela soni) kwimuka (m’malembe)"},{"SurahNumber":35,"VerseNumber":10,"Text":"Mundu jwaakuwa ali nkusaka uchimbichimbi, basi (an’jitiche Allah), ngati Allah ni Nsyene uchimbichimbi wosope. Kukwakwe (Allah) gaakwela malowe gambone, sano masengo gambone ni gakugakwesya (malowe gambonego, mwanti malowe gambonepe pangali masengo gambone ngawa nkukamuchisya). Sano awala waakutenda malindi ga yakusakala, akwete kupata ilagasyo yaukali nnope, soni malindi ga wanganyao gawele gakonasika"},{"SurahNumber":35,"VerseNumber":11,"Text":"Soni Allah an’gumbile jenumanja kuumila mwitaka, kaneka kuumila mwindondwa lya mesi (gawalume ni wakongwe), kaneka am’bisile kuwa wamitundu jiwili (achalume ni achakongwe). Jwankongwe jwalijose jwangajigala chiilu kapena kuweleka, ikaweje kwa umanyilisi Wakwe (Allah). Ni ngakasapedwaga umi welewu nkupedwa umi welewu, kapena (jwine) kupungusyidwa mu umi wakwe, ikaweje (ipali yosopeyo) m’Chitabu (Cha Al-Lauh Al-Mahfuz), chisimu yalakweyo kwa Allah iwele yakwepepala kusyene"},{"SurahNumber":35,"VerseNumber":12,"Text":"Soni nganisiwa silandene mbwani siwili; aji ja (mesi ga) kunong’a, gakulyolyopela nambo soni gakumweleka chenene, sano jineji ja (mesi ga) chijete gakuwawa, sano kuumila mu sinasiwilisi nkulyaga nyama jamatumbi (somba syewisi), ni nkukoposyaga ipeto yankuwalaga (ngalekale), ni nkuionaga yombo mwalakwemo inankatanganya kuti nsosejesoseje umbone Wakwe (wa Allah), ni kuti jenumanja m’be wakutogolela"},{"SurahNumber":35,"VerseNumber":13,"Text":"Akasachijinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi m’chilo (ni kuleupa chilo kwipipa muusi mpela ndawi jakusisima), ni alijepepesye lyuwa ni mwesi, yosope ikwenda kwandema jakwe jekolanjidwe, Jwalakwe ni Allah M’mbuje gwenu, uchimwene ni Wakwe. Sano awala wankwawenda kunneka Jwalakwe nganakola (chindu chilichose namuno chamwana nti chisawu) chikowa cha lupele lwa tende"},{"SurahNumber":35,"VerseNumber":14,"Text":"Naga nkwawenda wanganyao nganawa apikene kuwenda kwenu, soni namuno angapikane nga nganan’janga, soni lisiku lya Kiyama tachikana kuwanganya kwenu (kwamwaliji nkwawanganya ni Allah), ni pangali jwampaka ansalile mwakulandana (ni mwaakunsalilila Allah) Jwaasimanya abali syosope"},{"SurahNumber":35,"VerseNumber":15,"Text":"E jenumanja achinawandu! Jenumanja ni wan’di wakulajila kwa Allah, sano Allah ni jwali Jwakupata kwejinji, Jwakulapilidwa kusyesyene"},{"SurahNumber":35,"VerseNumber":16,"Text":"Nasakaga mpaka antyosye jenumanja, ni kwika nayo iwumbe yasambano"},{"SurahNumber":35,"VerseNumber":17,"Text":"Soni yalakweyo kwa Allah nganiyiwa yakusausya ata panandi"},{"SurahNumber":35,"VerseNumber":18,"Text":"Soni jwaatwiichiile nsigo (wasambi) ngasaja kutwichila nsigo wajwine, soni jwaasitopelwe ali am’bilasile (jwine) ku nsigo wakwe (kuti ampochele), nganiuwa upocheledwe ata panandi (ni jwalakwejo) namuno juli jwa paulongo. Chisimu mmwe (Muhammadi ﷺ) nkwatetela awala waakun’jogopa M’mbuje gwao (Allah) mwangali kum’bona, ni akwimikaga Swala mwakolosya. Sano jwaakuliswejesya, basi nikuti akuliswejesya kwaalikamuchisya nsyene. Soni kwa Allah pe ni kwakuujila (iwumbe yosospe)"},{"SurahNumber":35,"VerseNumber":19,"Text":"Soni nganawa alandene jwangalola ni jwakulolaga"},{"SurahNumber":35,"VerseNumber":20,"Text":"Namuno chipi ni lilanguka"},{"SurahNumber":35,"VerseNumber":21,"Text":"Namuno m’bulili ni lyoto"},{"SurahNumber":35,"VerseNumber":22,"Text":"Soni nganawa alandene wachijumi ni wawe. Chisimu Allah akumpikanisyaga jwansachile, sano mmwe nganim’ba mwapikanisye wali m’malembe"},{"SurahNumber":35,"VerseNumber":23,"Text":"Nganim’ba mmwe ikaweje nkutetela"},{"SurahNumber":35,"VerseNumber":24,"Text":"Chisimu Uwwe tumtumisye mmwe (Muhammadi ﷺ) mwakuonaonape kuwa nkupeleka abali jakusengwasya ni nkutetela, ni pangali nkutula uliose ikaweje jwapite mwa walakweo nkutetela"},{"SurahNumber":35,"VerseNumber":25,"Text":"Sano naga achinkanilaga (ngaiwa yakusimosya), basi pamasile pawaakaaniile awala wawaliji paujo pao, wayichilile achimitenga wao ni (ilosyo) yakuonechela palangulangu, ikalakala kwisa soni chitabu chakupeleka lilanguka"},{"SurahNumber":35,"VerseNumber":26,"Text":"Kaneka nakwembekenye awala wawakufuulu, nambi kwaliji uli kasilika Kwangu (ngati najonasile wosope)"},{"SurahNumber":35,"VerseNumber":27,"Text":"Ana nganinyyiona yanti Allah atulwisye kuumila kwinani mesi (gawula), basi ni tukopochesye isogosi yakulekangana mitundu jakwe, nambo soni m’matumbi mwana tumisela tweswela ni twechejeu twakulekangana mitundu jakwe, ni twine twepiliu nnope"},{"SurahNumber":35,"VerseNumber":28,"Text":"Nambo soni mu wandu, inyama ni ilango, iyyoyopeyo soni mitundu jakwe jakulekangana. Chisimu waakun’jogopa Allah mwa achikapolo Wakwe ni Maulama. Chisimu Allah ni Jwamachili gakupunda, Jwakululuka kusyene"},{"SurahNumber":35,"VerseNumber":29,"Text":"Chisimu awala waakusoomaga chitabu cha Allah (Qur’an), ni kwimikaga Swala mwakolosya, ni kutolaga mu ichindu yatwapele mwakusisa ni mwakuonechela; wanganyao akusachililaga malonda gangajonasika"},{"SurahNumber":35,"VerseNumber":30,"Text":"Kuti akalipile malipilo gao mwakwana, ni kwajonjechesya mu umbone Wakwe, chisimu Jwalakwe ni Jwakululuka kusyene, Jwakutogolela nnope"},{"SurahNumber":35,"VerseNumber":31,"Text":"Sano ayi yatun’juwulile mmwe (Muhammadi ﷺ) ya m’Chitabu (cha Qur’an), ni yaili yakuonaonape, yaikwitichisya yaili paujo pakwe. Chisimu Allah kwa achikapolo Wakwe juwele Jwakwamanya chenene, Jwakwalolechesya"},{"SurahNumber":35,"VerseNumber":32,"Text":"Kaneka twapele Chitabu (Qur’an) awala watwasagwile mwa achikapolo Wetu (wakunkuya Muhammadi ﷺ), basi wane mwa jamanjao ali wakulitenda lupuso achimisyene (pakola yakusakala yejinji kuipunda yambone), wane soni mwa jamanjao ali wachilikati (wakulandana yambone ni yakusakala yao), ni pana wane soni mwa jamanjao wakulongolela pa yambone mu lisosa lya Allah, walakweo ni wauli umbone wekulungwa"},{"SurahNumber":35,"VerseNumber":33,"Text":"Matimbe Gandamo takagajinjile, takapetedwe mwalakwemo ni makosa gagolodi ni ngalekale, soni nguwo syao mwalakwemo tisikawe sya silika"},{"SurahNumber":35,"VerseNumber":34,"Text":"Ni takajile: “Lumbili losope lwene alapikwe Allah Ajula jwatutyochesye uwwe madandausi, chisimu Ambuje wetu ni Wakululuka kusyene, Wakutogolela nnope.”"},{"SurahNumber":35,"VerseNumber":35,"Text":"“Ajula jwatutamiche uwwe m’Nyumba Jandamo kwa umbone Wakwe, taabu ngajitukwaya mwalakwemo, nambo soni ngakutukwaya mwalakwemo kupela.”"},{"SurahNumber":35,"VerseNumber":36,"Text":"Sano awala waakufuulu akwete kupata moto wa Jahannama, ngasikulamulidwa kukwao (yakuti awe) basi nikuwa, nambo soni ilagasyo yakwe ngasiipungusyidwa pa wanganyao. Mwele ni mwatukun’dipililaga kafili jwalijose"},{"SurahNumber":35,"VerseNumber":37,"Text":"Soni wanganyao takaweje ali nkugumila mwalakwemo (pa kun’dilila Allah kuti): “Ambuje wetu! Tukoposyani, tukatende yambone yangawaga ayila yatwaliji nkutenda.” (Allah takajile): “Ana nganitumpa umi welewu wakomboleka kumbuchila mu walakweo jwakumbuchila? Nambo soni wam’bichilile nkutetela. Basi pasyani (ilagasyo), sano wakulitenda lupuso nganakola nkwakamuchisya.”"},{"SurahNumber":35,"VerseNumber":38,"Text":"Chisimu Allah ni Nkumanyilila yakusisika ya kumawunde ni petaka, chisimu Jwalakwe ni Nkumanyilila yaili m’mitima"},{"SurahNumber":35,"VerseNumber":39,"Text":"Jwalakwe ni Ajula jwam’bisile wanganyammwe kuwa wakupisyangana pa chilambo (kuwa wane ni kupagwa wane), sano jwatakufulu basi ukafili wakweo tiwun’jonanje nsyene, ni ngaukwajonjechesyaga achimakafili ukafili waowo kwa Ambuje wao (Allah) ikaweje kuwenjedwa, nambo soni ngaukwajonjechesyaga achimakafili ukafili waowo ikaweje chasiko"},{"SurahNumber":35,"VerseNumber":40,"Text":"Jilani: “Ana nkwaona akwawanganya wenu (ni Allah) awala wankwalumbanjila kunneka Allah? Munosyani, ana ni upandechi wetaka waagumbile? Kapena akwete wanganyao liunjili lyakamusyangana (najo Allah) ku mawunde?” Kapena twapele wanganyao (achimakafilio) chitabu, basi wanganyao ni ali ni umboni wakuonechela kuumila mu chalakwecho (wakwakundisya ukafili waowo)? (Ngwamba), nambo walupuso ngakulanganaga wane ni wane ikaweje ya chinyengo"},{"SurahNumber":35,"VerseNumber":41,"Text":"Chisimu Allah ni jwaakugakamula mawunde ni mataka kuti gakatyoka mmangwakwe, soni naga gali gatite gatyoche mmangwakwe pangali anta jumo jwampaka agakamule panyuma pa Jwalakwe, chisimu Jwalakwe juwele Jwakutulala nnope ntima, Jwakululuka kusyene"},{"SurahNumber":35,"VerseNumber":42,"Text":"Ni walumbile wanganyawa (achimakafili) mwa Allah kulumbila kwao kwamachili kuti: Naga tiwaichilile nkutetela, chisimu chene tachiwa wakongoka nnope kujipunda mikutula jine jilijose. Basi ndema jajwaichilile nkutetela nganiyajonjechesya ikaweje kutalikangana (ni yakuona)"},{"SurahNumber":35,"VerseNumber":43,"Text":"Pakulikwesya pa chilambo ni kutenda malindi gakusakala (gakwasiwilikanganya wandu ku chikulupi), ni gangaasyungula malindi gakusakala ikaweje achimisyene (waagatesile), ana akwembecheya wanganyao (inepe) pangawaga nyendele ja (kapedwe ilagasyo ka wandu) wandanda! Basi ni ngankusimana kupitikuka kulikose pa nyendele ja Allah, nambo soni ngankusimana galauka kulikose pa nyendele ja Allah"},{"SurahNumber":35,"VerseNumber":44,"Text":"Ana wanganyawa ngakwendajenda pa chilambo ni kupitaga nchilola mujawelele mbesi ja awala wapaujo pao, wawaliji soni wamachili nnope kwapunda wanganyawa? Sano Allah nganawa jwanti ni kunkulupuka chindu chilichose ku mawunde namuno petaka, chisimu Jwalakwe awele Jwakumanyilila nnope, Jwakombola kusyene"},{"SurahNumber":35,"VerseNumber":45,"Text":"Soni ingawe kuti Allah akwapaga ilagasyo wandu pa yapanganyisye, nga nganaleka pachanya pakwe (petaka) chinyama chilichose chakuulukutaga. Nambo kuti akwachelewasyaga mpaka pa ndema jakwe jekolanjidwe. Basi pajichiwika ndema jao (tachilipidwa), basi chisimu Allah awele Jwakwalolechesya achikapolo Wakwe"},{"SurahNumber":36,"VerseNumber":1,"Text":"Ya-Sin"},{"SurahNumber":36,"VerseNumber":2,"Text":"Ngujilumbila (aji) Qur’an jegumbale lunda lwakusokoka"},{"SurahNumber":36,"VerseNumber":3,"Text":"Chisimu mmwe (Muhammadi ﷺ) n’di mwa Achimitenga"},{"SurahNumber":36,"VerseNumber":4,"Text":"(Soni n’di) pachanya petala lyagoloka"},{"SurahNumber":36,"VerseNumber":5,"Text":"(Aji ni Qur’an) jajitulusyidwe ni (Allah) Jwamachili gakupunda, Jwachanasa channope"},{"SurahNumber":36,"VerseNumber":6,"Text":"Kuti mwatetele wandu wanganateteledweje achatati wao, basi wanganyao ali wakwanjila (chikulupi).Chisimu lilowe (lya ipotesi) pamasile palisimichiche pa wajinji mwa wanganyao, mwanti wanganyao ngaakulupilila"},{"SurahNumber":36,"VerseNumber":7,"Text":"Chisimu lilowe (lya ipotesi) pamasile palisimichiche pa wajinji mwa wanganyao, mwanti wanganyao ngaakulupilila"},{"SurahNumber":36,"VerseNumber":8,"Text":"Chisimu Uwwe tuwisile mu ngosi mwao makongwa ni gayiche mpaka mu ipundi, mwanti mitwe jao jinyakulidwe (wangakombola galausya kapena kutulusya mitwe jao kuti achione chikulupi)"},{"SurahNumber":36,"VerseNumber":9,"Text":"Ni tuwisile m’bujo mwao chakusiwilila ni munyuma mwao chakusiwilila, ni twaunichile, mwanti wangawa nkulola"},{"SurahNumber":36,"VerseNumber":10,"Text":"Soni yalumope kwa jamanjao mwatetele kapena nkatetela, ngaakulupililape"},{"SurahNumber":36,"VerseNumber":11,"Text":"Chisimu mmwe mpaka muntetele (ni kunkamuchisya kutetelako) ajula jwaakukuya chikumbusyo (Qur’an), ni kun’jogopaga (Allah) Jwaukoto wejinji mwangali kum’bona, basi munsengwasyani ya (kupata) chikululuko kwisa soni malipilo gakuchimbichika"},{"SurahNumber":36,"VerseNumber":12,"Text":"Chisimu Uwwe ni watuchijimusya wawe, ni tukulembaga yawalongwesye (kupanganya ni katika malipilo gakwe), ni sajo syao (syawaliji nkwenda kuja kutenda ibada, ni masengo gawapanganyisye gagakwendelechela malipilo gakwe), sano chindu chilichose tuchisunjile (pakuchilemba) m’chitabu chakusalichisya (chilichose Al-Lauh Al-Mahfuz)"},{"SurahNumber":36,"VerseNumber":13,"Text":"Mwapani wanganyao chilandanyo cha achinsyene musi (wa Antwakia), pandema jawauwichilile Achimitenga"},{"SurahNumber":36,"VerseNumber":14,"Text":"Pandema jatwatumichisye (Achimitenga) wawili, ni waakaaniile, basi ni twalimbangenye pa (kwatumichisya Ntenga) jwatatu, basi (wanawatatu) ni watite: “Chisimu uwwe tutumidwe kukwenu.”"},{"SurahNumber":36,"VerseNumber":15,"Text":"(Achinsyene musi) watite: “Nganim’batu jenumanja ikaweje wandu mpela uwwewe, soni (Allah) Jwaukoto wejinji nganatumisya chilichose, nganim’ba jenumanja ikaweje kuti nkulambusya.”"},{"SurahNumber":36,"VerseNumber":16,"Text":"(Achimitenga) watite: “Ambuje wetu akumanyilila yanti chisimu uwwe tutumisyidwe kukwenu.”"},{"SurahNumber":36,"VerseNumber":17,"Text":"“Ni nganiyiwa kukwetu ikaweje kulungusya (utenga) mwakupikanika.”"},{"SurahNumber":36,"VerseNumber":18,"Text":"(Achinsyene musi) watite: “Chisimu uwwe tutapene ligongo lya jenumanja, nambo naga ngankuleka, chisimu chene chitunsome maganga, soni tiyinkwaye kwene kuumila kukwetu ilagasyo yakupoteka nnope.”"},{"SurahNumber":36,"VerseNumber":19,"Text":"(Achimitenga) watite: “Chitapani chenu chili ni mwachimisyene (ligongo lya ukafili wenu), ana ligongo lyanti nkumbusyidwe (ni nkuti tuntapenye ni kutujogoyaga)? (Ngwamba), nambo jenumanja ni wandu wakupundanganya malile (pa ukafili).”"},{"SurahNumber":36,"VerseNumber":20,"Text":"Ni jwayiche mundu anankutugala kuumila ku upande wakutalichila wa nsinda. Jwalakwe jwatite: “E wandu wangu! Mwakuyani Achimitenga.”"},{"SurahNumber":36,"VerseNumber":21,"Text":"“Mwakuyani wandu wangaakun’juga malipilo, nambo soni wanganyao ali wakongoka.”"},{"SurahNumber":36,"VerseNumber":22,"Text":"“Ana chipali chichi kukwangu chachindendekasye kuti ngan’galagatila Ajula (Allah) juwangumbile une, soni Kukwakwe jenumanja tinchiuchisyidwa?”"},{"SurahNumber":36,"VerseNumber":23,"Text":"“Ana nalitendele milungu jine kunneka Jwalakwe? Naga ali asachilile (Allah) Jwaukoto wejinji kumba isausyo chondechonde jao (achiisanamuo) nganijiwa jingamuchisye une chilichose, soni wanganyao nganawa anjokwele.”"},{"SurahNumber":36,"VerseNumber":24,"Text":"“Chisimu une njiyikaga mwakutenda yele timbe mukusokonechela kwakuonechela.”"},{"SurahNumber":36,"VerseNumber":25,"Text":"“Chisimu une nankulupilile M’mbuje gwenu (Allah), basi mbikanilani.” (Ni nganampikanila nambo wam’buleje)"},{"SurahNumber":36,"VerseNumber":26,"Text":"Yawechetedwe yanti: “Jinjilani ku Mbepo.” Jwalakwe jwatite: “E nabola wandu wangu angamanyilile,”"},{"SurahNumber":36,"VerseNumber":27,"Text":"“Yatite kaangululuchile kakwe Ambuje wangu (Allah) ni kundenda kuwa mwa wakuchimbichika!”"}]}