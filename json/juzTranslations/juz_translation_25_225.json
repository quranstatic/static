{"Id":225,"LanguageCodes":["rw","kin"],"Name":"kin-rwandamuslimsas","Author":"Rwanda Muslims Association Team","Language":"Kinyarwanda","Description":"Kinyarwanda","Direction":"ltr","Source":"https://quranenc.com/en/browse/kinyarwanda_assoc","Translations":[{"SurahNumber":41,"VerseNumber":47,"Text":"Ubumenyi bw’umunsi w’imperuka bwihariwe na We (Allah). Kandi nta mbuto zishobora gusohoka mu bishishwa byazo ngo zimere, ndetse nta n’ikigore cyatwita cyangwa ngo kibyare bitari mu bumenyi bwe. N’umunsi (Allah) azabahamagara agira ati “Ibyo mwambangikanyaga na byo biri he?” Bazavuga bati “Ubu turakumenyesha ko nta n’umwe muri twe waba umuhamya (ko ufite uwo mubangikanye).”"},{"SurahNumber":41,"VerseNumber":48,"Text":"Nuko ibyo basengaga mbere (ku isi) bizabitarura babibure! Icyo gihe ni bwo bazamenya ko nta buhungiro bafite"},{"SurahNumber":41,"VerseNumber":49,"Text":"Umuntu ntajya arambirwa gusaba ibyiza, ariko iyo agezweho n’ikibi, ariheba agacika intege"},{"SurahNumber":41,"VerseNumber":50,"Text":"N’iyo tumusogongeje ku mpuhwe ziduturutseho nyuma yo kugerwaho n’ingorane, rwose aravuga ati “Ibi mbibonye kuko mbikwiye, kandi sinkeka ko imperuka izabaho. Kandi nindamuka nsubijwe no kwa Nyagasani wanjye, mu by’ukuri nzagirayo ibyiza kurushaho.” Rwose tuzabwira ba bandi bahakanye ibyo bakoze, ndetse tunabumvisha ibihano bikomeye"},{"SurahNumber":41,"VerseNumber":51,"Text":"Kandi iyo duhaye umuntu ingabire, arirengagiza (yanga gushimira Nyagasani we), akitaza akanishyira hejuru, ariko ikibi cyamugeraho agatakamba cyane"},{"SurahNumber":41,"VerseNumber":52,"Text":"Vuga (yewe Muhamadi) uti “Mutekereze nk’ubu iyi (Qur’an) iramutse ituruka kwa Allah hanyuma mukaba muyihakana, (icyo gihe) ni nde waba warayobye kurusha wa wundi uri mu bwigomeke bwa kure?”"},{"SurahNumber":41,"VerseNumber":53,"Text":"(Vuba aha) tuzabereka ibimenyetso byacu mu isanzure ndetse no muri bo ubwabo, kugeza ubwo bagaragarijwe ko iyi (Qur’an) ari ukuri. Ese ntibihagije kuba Nyagasani wawe ari We muhamya wa buri kintu"},{"SurahNumber":41,"VerseNumber":54,"Text":"Menya ko mu by’ukuri (abahakanyi) bagishidikanya kuzahura na Nyagasani wabo. Menya ko mu by’ukuri (Allah) ari We uzi neza buri kintu akanakigiraho ububasha bwose"},{"SurahNumber":42,"VerseNumber":1,"Text":"Haa Miim"},{"SurahNumber":42,"VerseNumber":2,"Text":"A’in Siin Qaaf"},{"SurahNumber":42,"VerseNumber":3,"Text":"Uko ni ko Allah, Umunyacyubahiro bihebuje, Nyirubugenge buhambaye, yaguhishuriye (Qur’an) ari na ko yahishuriye abakubanjirije"},{"SurahNumber":42,"VerseNumber":4,"Text":"Ibiri mu birere n’ibiri mu isi ni ibye. Kandi ni We Uwikirenga, Uhambaye"},{"SurahNumber":42,"VerseNumber":5,"Text":"Ibirere byenda gusandara, bihereye ku kiri hejuru y’ibindi (kubera igitinyiro cya Allah), abamalayika batagatifuza ishimwe rya Nyagasani wabo, bakanasabira imbabazi abari ku isi. Mumenye ko mu by’ukuri Allah ari We Ubabarira ibyaha, Nyirimpuhwe"},{"SurahNumber":42,"VerseNumber":6,"Text":"Na ba bandi bishyiriraho ibigirwamana baretse We, Allah ni We Murinzi wabo, kandi wowe ntabwo ubashinzwe"},{"SurahNumber":42,"VerseNumber":7,"Text":"(Uko twahishuriye Intumwa zakubanjirije, yewe Muhamadi) ni na ko twaguhishuriye Qur’an iri mu rurimi rw’Icyarabu, kugira ngo uburire abatuye Umul Qura (Maka) n’abari mu nkengero zayo, kandi unaburire (abantu ibihano by’) umunsi w’ikoraniro udashidikanywaho. Ubwo itsinda rimwe rizaba riri mu ijuru, irindi riri mu muriro ugurumana"},{"SurahNumber":42,"VerseNumber":8,"Text":"N’iyo Allah aza kubishaka yari kubagira umuryango (umat) umwe (uyoboka idini rimwe), ariko yinjiza mu mpuhwe ze abo ashaka. Kandi abahakanyi ntibazagira umurinzi cyangwa umutabazi"},{"SurahNumber":42,"VerseNumber":9,"Text":"Ese (ababangikanyamana) bishyiriraho abarinzi mu cyimbo cye (Allah)? Nyamara Allah ni We Murinzi akaba ari na We uzura abapfuye, ndetse ni na We Ushobora byose"},{"SurahNumber":42,"VerseNumber":10,"Text":"Kandi icyo ari cyo cyose mutavuzeho rumwe, itegeko ryacyo riba riri kwa Allah (mu gitabo cye). Uwo ni Allah, Nyagasani wanjye, ni We niringiye kandi ni na We nicuzaho"},{"SurahNumber":42,"VerseNumber":11,"Text":"Umuhanzi w’ibirere n’isi; wabaremeye abagore ababakomoyemo, ndetse no mu matungo akaremamo ay’igitsina gabo n’igitsina gore; ni muri ubwo buryo mwororokamo. Ntagira icyo asa na cyo, kandi We ni Uwumva cyane, Ubona bihebuje"},{"SurahNumber":42,"VerseNumber":12,"Text":"Afite imfunguzo z’ibiri mu birere no mu isi. Atuburira amafunguro uwo ashaka akanayatubiriza uwo ashaka. Mu by’ukuri ni Umumenyi wa byose"},{"SurahNumber":42,"VerseNumber":13,"Text":"Ibyo yabategetse mu idini ni na byo yategetse Nuhu, ndetse n’ibyo twaguhishuriye (yewe Muhamadi), ni na byo twategetse Ibrahimu, Musa na Issa, tuvuga ko mugomba gutunganya idini mwirinda kunyuranya na ryo. Ababangikanyamana baremererwa n’ibyo mubahamagarira (byo kugaragira Imana imwe). Allah yihitiramo uwo ashaka, akanayobora inzira ye uwicuza"},{"SurahNumber":42,"VerseNumber":14,"Text":"Kandi (abayoboke b’Intumwa za mbere) batandukanye nyuma yo kugerwaho n’ubumenyi (Qur’an) bitewe no kugirirana ishyari n’inzangano. N’iyo bitaza kuba ijambo ryaturutse kwa Nyagasani wawe ryabanje ryo (kudahaniraho) kugeza igihe kizwi (imperuka), bari gucirwaho iteka (ryo kurimbuka). Mu by’ukuri ba bandi bahaweho igitabo (Tawurati na Injili) umurage nyuma y’abo (bahakanyi), bagishidikanyaho mu buryo buteye amakenga"},{"SurahNumber":42,"VerseNumber":15,"Text":"Bityo, iryo (dini ry’Ubuyisilamu ry’Intumwa zose) ube ari ryo uhamagarira (abantu), kandi ukomeze utungane nk’uko wabitegetswe, ntuzanakurikire irari ryabo. Unavuge uti “Nemera ibyo Allah yahishuye mu bitabo (byahawe Intumwa), kandi nategetswe gukoresha ubutabera muri mwe. Allah ni We Nyagasani wacu akaba ari na we Nyagasani wanyu. Dufite ibikorwa byacu namwe mukagira ibyanyu. Nta mpaka zikwiye kuba hagati yacu namwe. Allah azaduhuriza hamwe twese (aducire imanza). Kandi iwe ni ho garukiro (ryacu twese)"},{"SurahNumber":42,"VerseNumber":16,"Text":"Na ba bandi bajya impaka ku idini rya Allah nyuma y’uko riyobotswe, impaka zabo nta shingiro zifite kwa Nyagasani wabo. Bazagerwaho n’uburakari (bwa Allah), kandi bazahanishwa ibihano bikaze"},{"SurahNumber":42,"VerseNumber":17,"Text":"Allah ni We wahishuye igitabo gikubiyemo ukuri n’ubutabera. Ese ni iki cyakubwira ko imperuka itari hafi"},{"SurahNumber":42,"VerseNumber":18,"Text":"Ariko abatayemera bifuza ko yakwihutishwa, naho ba bandi bayemera barayitinya kandi bazi neza ko ari ukuri. Mumenye ko mu by’ukuri abajya impaka ku mperuka bari mu buyobe bwa kure"},{"SurahNumber":42,"VerseNumber":19,"Text":"Allah agenza buhoro abagaragu be, aha amafunguro uwo ashaka kandi ni Umunyembaraga, Nyiricyubahiro bihebuje"},{"SurahNumber":42,"VerseNumber":20,"Text":"Ugamije gushaka ibihembo by’umunsi w’imperuka, tuzamwongerera ibihembo bye, n’ugamije gushaka ibihembo by’isi, tuzamuhaho ariko ku munsi w’imperuka nta mugabane azagira"},{"SurahNumber":42,"VerseNumber":21,"Text":"Ese (abahakanyi) baba bafite ibigirwamana byabashyiriyeho amategeko mu idini Allah atigeze abahera uburenganzira? N’iyo bitaza kuba ijambo ryo kudahaniraho, bari gucirwaho iteka (ryo kurimbuka). Kandi mu by’ukuri abahakanyi bazahanishwa ibihano bibabaza"},{"SurahNumber":42,"VerseNumber":22,"Text":"(Ku munsi w’imperuka) uzabona abahakanyi batewe ubwoba (n’ibihano) by’ibyo bakoze, kandi bigomba kubageraho nta kabuza. Nyamara ba bandi bemeye bakanakora ibikorwa byiza, bazaba bari mu busitani bwo mu ijuru, bahabwa ibyo bashaka kwa Nyagasani wabo. Izo ni zo ngabire z’ikirenga"},{"SurahNumber":42,"VerseNumber":23,"Text":"Iyo ni yo nkuru nziza Allah aha abagaragu be bemeye bakanakora ibikorwa byiza. Vuga (yewe Muhamadi) uti “(Kubagezaho ubutumwa) simbibasabira igihembo (yemwe bantu b’i Maka), usibye gusa urukundo rw’isano (mfitanye namwe). Kandi uzakora icyiza, tuzamutuburira ibihembo byacyo. Mu by’ukuri Allah ni Ubabarira ibyaha, Ushima bihebuje (ibikorwa by’abagaragu be).”"},{"SurahNumber":42,"VerseNumber":24,"Text":"Bavuga ko (Muhamadi) yahimbiye Allah ikinyoma, ariko iyo Allah aza kubishaka yari kudanangira umutima wawe (iyo uramuka ubikoze). Kandi Allah akuraho ibitari ukuri agashimangiza ukuri amagambo ye. Mu by’ukuri We ni Umumenyi uhebuje w’ibiri mu bituza (by’abantu)"},{"SurahNumber":42,"VerseNumber":25,"Text":"Ni na We wakira ukwicuza kw’abagaragu be, akanababarira ibibi. Kandi azi neza ibyo mukora"},{"SurahNumber":42,"VerseNumber":26,"Text":"Yakira ubusabe bwa ba bandi bemeye bakanakora ibikorwa byiza, ndetse akanabongerera mu ngabire ze. Kandi abahakanyi bazahanishwa ibihano bikaze"},{"SurahNumber":42,"VerseNumber":27,"Text":"N’iyo Allah aza gutuburira amafunguro abagaragu be, bari kwigomeka ku isi, ariko ayabamanurira ku rugero ashaka. Mu by’ukuri azi kandi abona byimazeyo iby’abagaragu be (bakora)"},{"SurahNumber":42,"VerseNumber":28,"Text":"Ni na We umanura imvura nyuma y’uko (abantu) biheba, maze agasakaza impuhwe ze. Kandi ni Umurinzi, Ushimwa cyane"},{"SurahNumber":42,"VerseNumber":29,"Text":"No mu bimenyetso bye, ni iremwa ry’ibirere n’isi ndetse n’inyamaswa yakwirakwijemo. Kandi ashoboye kuzabakoranya igihe azashakira"},{"SurahNumber":42,"VerseNumber":30,"Text":"Ikibi cyose kibageraho ni ingaruka z’ibyo mukora ubwanyu. Kandi (Allah) ababarira byinshi"},{"SurahNumber":42,"VerseNumber":31,"Text":"Kandi ntabwo mwananira (Allah) ku isi, ndetse nta n’umurinzi cyangwa umutabazi mufite utari Allah"},{"SurahNumber":42,"VerseNumber":32,"Text":"Na bimwe mu bimenyetso bye ni amato manini ameze nk’imisozi agendera mu nyanja"},{"SurahNumber":42,"VerseNumber":33,"Text":"(Allah) aramutse abishatse yahagarika umuyaga, maze (amato) akaguma hamwe (areremba) hejuru yayo. Mu by’ukuri muri ibyo harimo ibimenyetso kuri buri wese wihangana cyane, unashimira"},{"SurahNumber":42,"VerseNumber":34,"Text":"Cyangwa akayoreka kubera ibyo (ba nyir’amato) bakoze. Kandi (Allah) ababarira byinshi"},{"SurahNumber":42,"VerseNumber":35,"Text":"(Ibyo twabikoraga kugira ngo) ba bandi bajya impaka ku bimenyetso byacu, bamenye ko nta buhungiro bazagira"},{"SurahNumber":42,"VerseNumber":36,"Text":"Icyo muhawe cyose kiba ari umunezero w’igihe gito mu buzima bw’isi, naho ibiri kwa Allah ni byo byiza kandi bizahoraho kuri ba bandi bemeye bakaniringira Nyagasani wabo"},{"SurahNumber":42,"VerseNumber":37,"Text":"Na ba bandi birinda ibyaha bikomeye n’ibiteye isoni, kandi barakara bakababarira"},{"SurahNumber":42,"VerseNumber":38,"Text":"Na ba bandi bumvira Nyagasani wabo, bagahozaho iswala, bakajya inama ku byo bakora, ndetse bakanatanga mu byo twabahaye"},{"SurahNumber":42,"VerseNumber":39,"Text":"Ndetse na ba bandi bitabara igihe bagiriwe akarengane"},{"SurahNumber":42,"VerseNumber":40,"Text":"Kandi inyiturano y’ikibi ni ikibi nka cyo, ariko ubabariye akaniyunga (n’uwamugiriye nabi), uwo ibihembo bye biri kwa Allah. Mu by’ukuri (Allah) ntakunda abarenganya abandi"},{"SurahNumber":42,"VerseNumber":41,"Text":"Naho abazitabara nyuma yo kurenganywa, abo nta nkurikizi zizababaho"},{"SurahNumber":42,"VerseNumber":42,"Text":"Ahubwo abo inkurikizi zizabaho ni ba bandi barenganya abantu bakanakora ubwangizi ku isi banyuranyije n’ukuri, abo bazahanishwa ibihano bibabaza"},{"SurahNumber":42,"VerseNumber":43,"Text":"Kandi uzihangana akanababarira, mu by’ukuri ibyo biri mu butwari bukomeye"},{"SurahNumber":42,"VerseNumber":44,"Text":"N’uwo Allah arekeye mu buyobe, nta wundi utari We (Allah) wamutabara (ngo amuyobore). Kandi (wowe Muhamadi) uzabona inkozi z’ibibi ubwo zizaba zibonye ibihano zikavuga ziti “Ese hari uburyo twasubira ku isi?”"},{"SurahNumber":42,"VerseNumber":45,"Text":"Kandi uzababona bajyanywe mu muriro, baciye bugufi basuzuguritse, batera ijisho (ku muriro). Maze ba bandi bemeye bavuge bati “Rwose abanyagihombo nyabo ku munsi w’imperuka, ni abivukije (kujya mu ijuru) bakanabivutsa imiryango yabo.” Mumenye ko rwose inkozi z’ibibi zizahanishwa ibihano bihoraho"},{"SurahNumber":42,"VerseNumber":46,"Text":"Kandi ntibazagira inshuti zitari Allah zizabarinda (ibihano), ndetse n’uwo Allah arekeye mu buyobe nta buryo yabuvamo"},{"SurahNumber":42,"VerseNumber":47,"Text":"Nimwumvire Nyagasani wanyu mbere y’uko mugerwaho n’umunsi udasubizwa inyuma wagenwe na Allah. Kuri uwo munsi nta buhungiro muzagira ndetse nta n’ubwo muzashobora guhakana (ibyaha mwakoze)"},{"SurahNumber":42,"VerseNumber":48,"Text":"Ariko nibaramuka birengagije (kumvira Allah), umenye ko (yewe Muhamadi) tutakohereje kuba umugenzuzi (w’ibikorwa byabo); ahubwo icyo ushinzwe ni ugusohoza ubutumwa. Kandi mu by’ukuri iyo dusogongeje umuntu ku byiza biduturutseho, arabyishimira; ariko bagerwaho n’ikibi kubera ibyo bakoze (bagahita bibanda ku bibi byabagezeho). Mu by’ukuri umuntu ni indashima"},{"SurahNumber":42,"VerseNumber":49,"Text":"Ubwami bw’ibirere n’ubw’isi ni ubwa Allah. Arema ibyo ashaka. Aha uwo ashaka impano yo kubyara abakobwa, ndetse akanaha uwo ashaka impano yo kubyara abahungu"},{"SurahNumber":42,"VerseNumber":50,"Text":"Cyangwa akabagenera kubyara abahungu n’abakobwa, ndetse uwo ashaka akamwima urubyaro (akamugira ingumba). Mu by’ukuri (Allah) ni Umumenyi uhebuje, Ushobora byose"},{"SurahNumber":42,"VerseNumber":51,"Text":"Ntibibaho ko Allah yavugisha umuntu bitanyuze mu guhishurirwa, cyangwa (kumva ijwi rimuvugisha) riturutse inyuma y’urusika, cyangwa (Allah) akamwoherereza Intumwa ikamuhishurira ibyo (Allah) ashaka. Mu by’ukuri (Allah) ni Uwikirenga, Nyirubugenge buhambaye"},{"SurahNumber":42,"VerseNumber":52,"Text":"(Nk’uko twahishuriye intumwa zakubanjirije, yewe Muhamadi) ni na ko twaguhishuriye Qur’an ku bw’itegeko ryacu. Mbere yo guhishurirwa ntabwo wari uzi igitabo (Qur’an), ndetse nta n’ubwo wari usobanukiwe ukwemera. Ariko (Qur’an) twayigize urumuri tuyoboresha abo dushaka mu bagaragu bacu. Mu by’ukuri wowe uyobora (abantu) inzira igororotse"},{"SurahNumber":42,"VerseNumber":53,"Text":"Inzira ya Allah, We mugenga w’ibiri mu birere n’ibiri ku isi. Mumenye ko kwa Allah ari ho ibintu byose bizasubira"},{"SurahNumber":43,"VerseNumber":1,"Text":"Haa Miim"},{"SurahNumber":43,"VerseNumber":2,"Text":"Ndahiye igitabo gisobanutse"},{"SurahNumber":43,"VerseNumber":3,"Text":"Mu by’ukuri (icyo gitabo) twakigize Qur’an iri mu rurimi rw’Icyarabu kugira ngo mubashe gusobanukirwa"},{"SurahNumber":43,"VerseNumber":4,"Text":"Kandi mu by’ukuri iyo (Qur’an) iri Iwacu mu gitabo gihatse ibindi byose, rwose irahambaye kandi yuje ubuhanga"},{"SurahNumber":43,"VerseNumber":5,"Text":"None se duterere iyo, tureke guhishura urwibutso (Qur’an), kubera ko muri abantu barengera (b’inkozi z’ibibi banze kurwemera)"},{"SurahNumber":43,"VerseNumber":6,"Text":"Ese ni abahanuzi bangahe twohereje mu babayeho mbere yawe (yewe Muhamadi)"},{"SurahNumber":43,"VerseNumber":7,"Text":"Nta muhanuzi n’umwe wabageragaho ngo babure kumunnyega"},{"SurahNumber":43,"VerseNumber":8,"Text":"Nuko turimbura abari abanyembaraga kubarusha (abahakanyi b’i Maka), kandi urugero rw’abo tworetse mbere rwaratambutse"},{"SurahNumber":43,"VerseNumber":9,"Text":"Kandi iyo ubabajije uti “Ni nde waremye ibirere n’isi?” Rwose baravuga bati “Byaremwe n’Umunyacyubahiro bihebuje, Umumenyi uhebuje (Allah).”"},{"SurahNumber":43,"VerseNumber":10,"Text":"We wabashyiriyeho isi ishashe, akanabashyiriraho amayira kugira ngo muyanyuremo mugere ku ntego zanyu"},{"SurahNumber":43,"VerseNumber":11,"Text":"Ni na We wamanuye amazi mu kirere ku gipimo kiri mu rugero, nuko tuyahesha ubuzima ubutaka bwakakaye. Ndetse uko ni ko muzazurwa"},{"SurahNumber":43,"VerseNumber":12,"Text":"Ni na We waremye amoko abiri abiri y’ibiremwa bitandukanye mu bintu byose. Yanabashyiriyeho (mwebwe abantu) amato n’amatungo mugendaho"},{"SurahNumber":43,"VerseNumber":13,"Text":"Kugira ngo muyicare ku migongo neza, maze muzirikane inema za Nyagasani wanyu mumaze kuyicaraho neza nuko muvuge muti “Ubutagatifu ni ubwa Allah, We watworohereje ibi; kandi ntitwari kubyishoborera"},{"SurahNumber":43,"VerseNumber":14,"Text":"Kandi kwa Nyagasani wacu ni ho tuzasubira.”"},{"SurahNumber":43,"VerseNumber":15,"Text":"(Ababangikanyamana) bafashe bamwe mu bagaragu ba Allah (abamalayika) barabamwitirira (babita abakobwa be). Mu by’ukuri umuntu ni indashima ku buryo bugaragara"},{"SurahNumber":43,"VerseNumber":16,"Text":"Ahubwo se (Allah) yakwigenera abakobwa mu biremwa bye, maze mwe akabaha umwihariko w’abahungu"},{"SurahNumber":43,"VerseNumber":17,"Text":"Kandi iyo umwe muri bo ahawe inkuru y’ibyo yitiriye Allah Nyirimpuhwe (yo kubyara umukobwa), uburanga bwe burijima akarakara"},{"SurahNumber":43,"VerseNumber":18,"Text":"Ese ukurira mu mitako, nyamara akaba atabasha kujya impaka mu bikomeye (ni we bitirira Allah)"},{"SurahNumber":43,"VerseNumber":19,"Text":"Kandi bafashe abamalayika babita igitsinagore nyamara ari abagaragu ba Allah Nyirimpuhwe. Ese mu iremwa ryabo bari bahari? Ubuhamya bwabo (bw’ikinyoma) buzandikwa kandi bazabibazwa"},{"SurahNumber":43,"VerseNumber":20,"Text":"Baranavuze bati “Iyo Allah Nyirimpuhwe aza kubishaka ntitwari kugaragira ibigirwamana.” Ibyo bavuga nta bumenyi babifitiye, ahubwo ni ugushakisha gusa no kubeshya"},{"SurahNumber":43,"VerseNumber":21,"Text":"Ese twaba twarabahaye igitabo mbere yayo (Qur’an) bakaba ari cyo bihambiraho (bashingiraho ibyo bavuga)"},{"SurahNumber":43,"VerseNumber":22,"Text":"Ahubwo baravuga bati “Mu by’ukuri twasanze abakurambere bacu ari yo nzira barimo, bityo natwe turabakurikira.”"},{"SurahNumber":43,"VerseNumber":23,"Text":"Uko ni na ko byagenze mbere; nta muhanuzi n’umwe twohereje mu mudugudu mbere yawe (wowe Muhamadi), ngo ibikomerezwa byawo bibure kuvuga biti “Mu by’ukuri twasanze abakurambere bacu ari yo nzira barimo (yo kugaragira ibigirwamana), bityo natwe turabigana.”"},{"SurahNumber":43,"VerseNumber":24,"Text":"(Uwo muhanuzi) akababwira ati “Ese n’iyo naba mbazaniye inzira iruta iyo mwasanganye abakurambere banyu (mwampakana)?” Baravuga bati “Mu by’ukuri ibyo mutuzaniye turabihakanye.”"},{"SurahNumber":43,"VerseNumber":25,"Text":"Nuko tubihimuraho (turabibahanira). Ngaho nimurebe uko iherezo ry’abahinyuye ukuri ryagenze"},{"SurahNumber":43,"VerseNumber":26,"Text":"Kandi wibuke ubwo Ibrahimu yabwiraga se ndetse n’abantu be ati “Mu by’ukuri njye nitandukanyije n‘ibyo musenga.”"},{"SurahNumber":43,"VerseNumber":27,"Text":"“Usibye uwampanze (ni We nzasenga wenyine), kuko ari We uzanyobora.”"},{"SurahNumber":43,"VerseNumber":28,"Text":"Maze iryo jambo (ryo kugaragira Allah wenyine) Ibrahimu ariraga abazamukomokaho, kugira ngo bagarukire (Allah)"},{"SurahNumber":43,"VerseNumber":29,"Text":"Ariko abo (babangikanyamana) n’ababyeyi babo twabahaye umunezero w’igihe gito kugeza ubwo bagezweho n’ukuri ndetse n’intumwa ibasobanurira"},{"SurahNumber":43,"VerseNumber":30,"Text":"Nuko bamaze kugerwaho n’ukuri baravuze bati “Ubu ni uburozi kandi turabuhakanye.”"},{"SurahNumber":43,"VerseNumber":31,"Text":"Baranavuze bati “Iyo iyi Qur’an (iba ari ukuri), iba yarahishuriwe umugabo w’igikomerezwa ukomoka muri umwe mu mijyi ibiri (Maka na Twaifu).”"},{"SurahNumber":43,"VerseNumber":32,"Text":"Ese ni bo bagaba impuhwe (ubutumwa) za Nyagasani wawe (aho bihitiyemo)? Ahubwo ni twe twabagabiye imibereho yabo mu buzima bw’iyi si. Tunazamura mu ntera bamwe muri bo tukabarutisha abandi kugira ngo bamwe bakenere abandi. Kandi impuhwe za Nyagasani wawe ni zo nziza kuruta ibyo bakusanya (byo mu mibereho y’isi)"},{"SurahNumber":43,"VerseNumber":33,"Text":"Kandi n’iyo abantu baza kuba umuryango umwe (w’abahakanyi), twari guha abahakana Allah Nyirimpuhwe, inzu zifite ibisenge bya feza n’ingazi buririraho"},{"SurahNumber":43,"VerseNumber":34,"Text":"N’amazu yabo tukayaha inzugi n’intebe zegamirwaho (byose bya Feza)"},{"SurahNumber":43,"VerseNumber":35,"Text":"Ndetse n’imitako (ya Zahabu). Nyamara ibyo byose ni umunezero w’igihe gito cy’ubuzima bwo kuri iyi si. Kandi ubuzima bwo ku munsi w’imperuka kwa Nyagasani wawe ni ubw’abagandukira Allah"},{"SurahNumber":43,"VerseNumber":36,"Text":"Kandi uzirengagiza urwibutso rwa Allah Nyirimpuhwe, tuzamugira ingaruzwamuheto ya Shitani, maze imubere inshuti magara"},{"SurahNumber":43,"VerseNumber":37,"Text":"Mu by’ukuri (shitani) zibakumira kugana inzira igororotse, bakanibwira ko ari bo bayobotse"},{"SurahNumber":43,"VerseNumber":38,"Text":"Kugeza ubwo (uwirengagije urwibutso) azatugeraho (akerekwa iherezo rye ribi), maze avuge (abwira shitani yamuyobeje) ati “Iyo hagati yanjye nawe haza kuba hari intera ingana nk’iri hagati y’uburasirazuba n’uburengerazuba (simbe narakugize inshuti). Mbega ukuntu wambereye inshuti mbi!”"},{"SurahNumber":43,"VerseNumber":39,"Text":"Maze (babwirwe bati) “Ubwo mwakoze ibibi, nta cyo gusangira kwanyu ibihano uyu munsi biri bugire icyo bibamarira.”"},{"SurahNumber":43,"VerseNumber":40,"Text":"Ese wowe ushobora kumvisha igipfamatwi cyangwa ukayobora impumyi ndetse n’uri mu buyobe bugaragara"},{"SurahNumber":43,"VerseNumber":41,"Text":"N’ubwo twakujyana (yewe Muhamadi, ugapfa mbere y’uko ubona ibihano tuzabahanisha), mu by’ukuri tuzabaryoza (ibyo bakoze)"},{"SurahNumber":43,"VerseNumber":42,"Text":"Cyangwa tukakwereka ibyo (ibihano) twabasezeranyije. Mu by’ukuri twe tubafiteho ubushobozi"},{"SurahNumber":43,"VerseNumber":43,"Text":"Bityo (yewe Muhamadi), komeza ushikame ku byo wahishuriwe. Mu by’ukuri uri mu nzira igororotse"},{"SurahNumber":43,"VerseNumber":44,"Text":"Mu by’ukuri (iyi Qur’an) ni urwibutso kuri wowe no ku bantu bawe kandi muzayibazwa"},{"SurahNumber":43,"VerseNumber":45,"Text":"Kandi unabaze mu bo twohereje mbere yawe mu ntumwa zacu, niba twaba twarashyizeho ibigirwamana bisengwa mu cyimbo cya (Allah) Nyirimpuhwe"},{"SurahNumber":43,"VerseNumber":46,"Text":"Kandi rwose twahaye Musa ibitangaza byacu tumwohereza kwa Farawo n’ibyegera bye (kugira ngo abahamagarire kuyoboka inzira igororotse). Nuko (Musa) aravuga ati “Mu by’ukuri njye ndi intumwa ya Nyagasani w’ibiremwa byose.”"},{"SurahNumber":43,"VerseNumber":47,"Text":"Ariko ubwo yabageragaho azanye ibitangaza byacu, barabisetse barabinnyega"},{"SurahNumber":43,"VerseNumber":48,"Text":"Kandi buri gitangaza twaberekaga (Farawo n’abantu be) cyabaga kiruta kigenzi cyacyo cyakibanjirije (mu kugaragaza ukuri kwa Musa, ariko byose barabihakanye), maze tubahanisha ibihano bihambaye kugira ngo bagarukire Allah"},{"SurahNumber":43,"VerseNumber":49,"Text":"Nuko babwira (Musa) bati “Yewe wa murozi we! Dusabire Nyagasani wawe ku bw’isezerano yaguhaye. Mu by’ukuri (naramuka adukijije ibihano) rwose turayoboka.”"},{"SurahNumber":43,"VerseNumber":50,"Text":"Maze tubakijije ibihano, bica isezerano"},{"SurahNumber":43,"VerseNumber":51,"Text":"Nuko Farawo atangariza abantu be aranguruye ijwi agira ati “Yemwe bantu banjye! Ese si njye ufite ubwami bwa Misiri n’iyi migezi itemba munsi (y’ingoro) yanjye? Ese ntimubona?”"},{"SurahNumber":43,"VerseNumber":52,"Text":"“Ahubwo se si njye muntu mwiza kuruta uyu (Musa) usuzuguritse, ugorwa no kwisobanura?”"},{"SurahNumber":43,"VerseNumber":53,"Text":"Kuki atamanuriwe ibikomo bya zahabu, cyangwa ngo aze aherekejwe n’abamalayika (bo kumushyigikira)"},{"SurahNumber":43,"VerseNumber":54,"Text":"Nuko (Farawo) agira abantu be ibicucu (arabazindaza) maze baramwumvira. Mu by’ukuri bari abantu b’inkozi z’ibibi"},{"SurahNumber":43,"VerseNumber":55,"Text":"Nuko bamaze kuturakaza twarihoreye, maze tubaroha (mu mazi) bose"},{"SurahNumber":43,"VerseNumber":56,"Text":"Nuko tubagira icyitegererezo n’iciro ry’umugani (ngo babe isomo) ku bazaza nyuma"},{"SurahNumber":43,"VerseNumber":57,"Text":"Kandi ubwo hatangwaga urugero kuri mwene Mariyamu (Issa), icyo gihe abantu bawe (ababangikanyamana b’i Maka, yewe Muhamadi) bararwishimiye cyane (barukwena)"},{"SurahNumber":43,"VerseNumber":58,"Text":"Maze baravuga bati “Ese imana zacu ni zo z’ukuri cyangwa we (Yesu ni we w’ukuri)?” Urwo rugero baguhaye byari ukukugisha impaka gusa. Ahubwo ni abantu bakunda kujya impaka no guhakana"},{"SurahNumber":43,"VerseNumber":59,"Text":"(Yesu) nta kindi yari cyo usibye ko yari umugaragu wacu twahaye ingabire (y’ubutumwa), kandi tumugira igitangaza kuri bene Isiraheli"},{"SurahNumber":43,"VerseNumber":60,"Text":"Iyo tuza kubishaka (yemwe bantu) twari kubakuramo abamalayika bagasimburana ku isi"},{"SurahNumber":43,"VerseNumber":61,"Text":"Mu by’ukuri (kugaruka kwa Issa) ni ikimenyetso cy’imperuka. Bityo, ntimukagishidikanyeho ahubwo nimunkurikire. Iyo ni yo nzira itunganye"},{"SurahNumber":43,"VerseNumber":62,"Text":"Kandi rwose Shitani ntikabakumire (kugana iyo nzira), kuko mu by’ukuri ari umwanzi wanyu ugaragara"},{"SurahNumber":43,"VerseNumber":63,"Text":"Maze ubwo Issa yabazaniraga (bene Isiraheli) ibitangaza, akababwira ati “Rwose mbazaniye ubutumwa ndetse no kugira ngo mbasobanurire bimwe mu byo mutavugaho rumwe. Ngaho nimugandukire Allah kandi munyumvire.”"},{"SurahNumber":43,"VerseNumber":64,"Text":"Mu by’ukuri Allah ni We Nyagasani wanjye akaba ari na We Nyagasani wanyu, ngaho nimumugaragire. Iyi ni yo nzira itunganye"},{"SurahNumber":43,"VerseNumber":65,"Text":"Nuko amatsinda (mu bahawe igitabo) ntiyavuga rumwe (ku nkuru ya Issa). Bityo ibihano bikaze ku munsi ubabaza (imperuka) bizaba ku nkozi z’ibibi (zihimbira Yesu ibinyoma)"},{"SurahNumber":43,"VerseNumber":66,"Text":"Ese hari ikindi bategereje kitari ukugerwaho n’imperuka ibatunguye batabizi"},{"SurahNumber":43,"VerseNumber":67,"Text":"Kuri uwo munsi abari inshuti magara bazaba abanzi, usibye gusa abagandukira (Allah)"},{"SurahNumber":43,"VerseNumber":68,"Text":"(Bazabwirwa bati) “Bagaragu banjye! Uyu munsi ntimugire ubwoba ndetse n’agahinda.”"},{"SurahNumber":43,"VerseNumber":69,"Text":"Ba bandi bemeye amagambo yacu kandi bakicisha bugufi (bakaba Abayisilamu)"},{"SurahNumber":43,"VerseNumber":70,"Text":"(Bazabwirwa bati) “Nimwinjire mu Ijuru, mwe n’abafasha banyu munezerewe.”"},{"SurahNumber":43,"VerseNumber":71,"Text":"Bazazengurutswamo amasahane n’ibikombe bya zahabu (birimo ibiribwa n’ibinyobwa byiza), kandi muri ryo (Ijuru) bazabonamo ibishimishije kandi biryoheye amaso, muzanaribamo ubuziraherezo"},{"SurahNumber":43,"VerseNumber":72,"Text":"(Babwirwe bati) “Ngiryo Ijuru murazwe kubera ibyo mwakoraga.”"},{"SurahNumber":43,"VerseNumber":73,"Text":"Muzahabwamo imbuto nyinshi muzajya murya"},{"SurahNumber":43,"VerseNumber":74,"Text":"Mu by’ukuri inkozi z’ibibi zizaba mu muriro wa Jahanama ubuziraherezo"},{"SurahNumber":43,"VerseNumber":75,"Text":"Ntibazigera boroherezwa (ibihano by’umuriro), kandi bazawubamo bihebye"},{"SurahNumber":43,"VerseNumber":76,"Text":"Nta n’ubwo twigeze tubarenganya, ahubwo ni bo bari inkozi z’ibibi"},{"SurahNumber":43,"VerseNumber":77,"Text":"Kandi (inkozi z’ibibi) zizatakamba zigira ziti “Yewe Maliki (Umumalayika urinda umuriro)! (Tubwirire) Nyagasani wawe atwice burundu!” Azavuga ati “Mu by’ukuri muzabamo ubuziraherezo.”"},{"SurahNumber":43,"VerseNumber":78,"Text":"Rwose twabazaniye ukuri ariko abenshi muri mwe barakwanze"},{"SurahNumber":43,"VerseNumber":79,"Text":"Cyangwa banogeje umugambi mubisha (wo kugirira nabi Intumwa Muhamadi)? Mu by’ukuri ni twe twemeza ikigomba gukorwa"},{"SurahNumber":43,"VerseNumber":80,"Text":"Cyangwa bakeka ko tutumva amabanga yabo ndetse n’ibyo bongorerana? Yego (turabyumva rwose)! Kandi n’intumwa zacu (abamalayika) ziba ziri hafi yabo zandika"},{"SurahNumber":43,"VerseNumber":81,"Text":"Vuga uti “Niba (Allah) Nyirimbabazi yaragize umwana (nk’uko mubivuga), njye nari kuba uwa mbere mu bamugaragira.”"},{"SurahNumber":43,"VerseNumber":82,"Text":"Ubutagatifu ni ubwa Nyagasani w’ibirere n’isi, Nyagasani nyiri Ar’shi! Nta ho ahuriye n’ibyo bamwitirira"},{"SurahNumber":43,"VerseNumber":83,"Text":"Bareke bavuge ibidafite umumaro, banikinire kugeza ubwo bazahura n’umunsi wabo basezeranyijwe"},{"SurahNumber":43,"VerseNumber":84,"Text":"Ni We (Allah) Mana yonyine mu kirere, ndetse ni na We Mana yonyine ku isi. Kandi ni na We Nyirubugenge buhambaye, Umumenyi uhebuje"},{"SurahNumber":43,"VerseNumber":85,"Text":"Ubutagatifu ni ubw’ufite ubwami bw’ibirere n’isi ndetse n’ibiri hagati yabyo. Ni na We uzi iby’imperuka, kandi ni na We muzagarurwaho"},{"SurahNumber":43,"VerseNumber":86,"Text":"Naho ibyo basenga bitari We, nta bushobozi bifite bwo kubakorera ubuvugizi, usibye ba bandi bahamije ukuri kandi babizi (ni bo bazakorerwa ubuvugizi)"},{"SurahNumber":43,"VerseNumber":87,"Text":"Kandi uramutse ubabajije uwabaremye, rwose bavuga bati “Ni Allah.” None se ni gute bateshwa (kugaragira Allah wabaremye, bakajya gusenga ibigirwamana)"},{"SurahNumber":43,"VerseNumber":88,"Text":"(Kandi Allah azi) imvugo ye (Muhamadi) igira iti “Nyagasani wanjye! Mu by’ukuri aba bantu ntibemera!”"},{"SurahNumber":43,"VerseNumber":89,"Text":"Bityo, bababarire unavuge uti “mugire amahoro (Salamu)!” Rwose bidatinze bazaba bamenya (iherezo ry’ubuhakanyi bwabo)"},{"SurahNumber":44,"VerseNumber":1,"Text":"Haa Miim"},{"SurahNumber":44,"VerseNumber":2,"Text":"Ndahiye igitabo (Qur’an) gisobanutse"},{"SurahNumber":44,"VerseNumber":3,"Text":"Mu by’ukuri twakimanuye mu ijoro ryuje imigisha (Laylat-ul Qadri). Rwose turi ababurizi (b’uko ibihano bizashyikira abahakanyi)"},{"SurahNumber":44,"VerseNumber":4,"Text":"Muri iryo (joro) ni bwo buri kintu (kizaba mu mwaka) kigenanwa ubuhanga (amafunguro, igihe cy’amavuko, igihe cyo gupfa, amakuba)"},{"SurahNumber":44,"VerseNumber":5,"Text":"Ni iteka riduturutseho. Mu by’ukuri ni twe twohereza (intumwa)"},{"SurahNumber":44,"VerseNumber":6,"Text":"Ku bw’impuhwe ziturutse kwa Nyagasani wawe. Mu by’ukuri (Allah) ni Uwumva bihebuje, Umumenyi uhebuje"},{"SurahNumber":44,"VerseNumber":7,"Text":"Nyagasani w’ibirere n’isi ndetse n’ibiri hagati yabyo; niba muri abizera b’ukuri (nimube ari We musenga wenyine)"},{"SurahNumber":44,"VerseNumber":8,"Text":"Nta yindi mana iriho itari We (Allah). Ni we utanga ubuzima n’urupfu. Ni Nyagasani wanyu akaba ari na We Nyagasani w’abakurambere banyu"},{"SurahNumber":44,"VerseNumber":9,"Text":"Nyamara bo bari mu gushidikanya bikinira"},{"SurahNumber":44,"VerseNumber":10,"Text":"Ngaho tegereza umunsi ikirere kizazana umwotsi ugaragara"},{"SurahNumber":44,"VerseNumber":11,"Text":"Uzapfukirana abantu. Icyo ni igihano kibabaza"},{"SurahNumber":44,"VerseNumber":12,"Text":"(Bazavuga bati) “Nyagasani wacu! Dukize ibihano! Mu by’ukuri turi abemeramana!”"},{"SurahNumber":44,"VerseNumber":13,"Text":"Ni gute bakwibuka kwemera (ubu), kandi bari baragezweho n’intumwa (Muhamadi) ibasobanurira"},{"SurahNumber":44,"VerseNumber":14,"Text":"Maze bakayitera umugongo, bakavuga bati “Uyu ni umuntu wigishijwe (n’abandi) kandi ni umusazi.”"},{"SurahNumber":44,"VerseNumber":15,"Text":"Rwose turabakuriraho ibihano mu gihe gito, kandi nta kabuza muzongera musubire (mu buhakanyi)"},{"SurahNumber":44,"VerseNumber":16,"Text":"Umunsi tuzabahanisha igihano gikomeye, mu by’ukuri tuzabaryoza (ibyo bakoze)"},{"SurahNumber":44,"VerseNumber":17,"Text":"Kandi mbere yabo (ababangikanyamana) twagerageje abantu ba Farawo, ubwo intumwa yubahitse (Musa) yabageragaho"},{"SurahNumber":44,"VerseNumber":18,"Text":"(Irababwira iti) “Nimumpe abagaragu ba Allah (mbajyane). Mu by’ukuri njye ndi intumwa yizewe iboherejwemo.”"},{"SurahNumber":44,"VerseNumber":19,"Text":"“Ntimukanishyire hejuru imbere ya Allah. Rwose mbazaniye ibimenyetso bigaragara.”"},{"SurahNumber":44,"VerseNumber":20,"Text":"“Kandi nikinze kuri Nyagasani wanjye ari na We Nyagasani wanyu, kugira ngo mutantera amabuye.”"},{"SurahNumber":44,"VerseNumber":21,"Text":"“Ariko nimutananyemera mundeke (ntimungirire nabi).”"},{"SurahNumber":44,"VerseNumber":22,"Text":"(Nuko bashaka kumugirira nabi) maze atakambira Nyagasani we agira ati “Mu by’ukuri aba bantu ni abagizi ba nabi (ubandinde).”"},{"SurahNumber":44,"VerseNumber":23,"Text":"(Allah aramubwira ati) “Ujyane n’abagaragu banjye nijoro; rwose (Farawo n’ingabo ze) baraza kubakurikira.”"},{"SurahNumber":44,"VerseNumber":24,"Text":"(Nimumara kwambuka) ureke inyanja igume uko iri ituje. Mu by’ukuri (Farawo n’ingabo ze) baraza kurohama.”"},{"SurahNumber":44,"VerseNumber":25,"Text":"(Ese Farawo n’abantu be) basize ubusitani n’imigezi bingana iki"},{"SurahNumber":44,"VerseNumber":26,"Text":"Ibihingwa n’amazu meza"},{"SurahNumber":44,"VerseNumber":27,"Text":"Naho umudendezo babagamo banezerewe"},{"SurahNumber":44,"VerseNumber":28,"Text":"Uko ni ko byagenze! (Imitungo yabo) twayizunguje abandi bantu"},{"SurahNumber":44,"VerseNumber":29,"Text":"Ikirere n’isi ntibyigeze bibaririra kandi ntibigeze bakererezwa (guhanwa)"},{"SurahNumber":44,"VerseNumber":30,"Text":"Kandi rwose twarokoye bene Isiraheli ibihano bisuzuguza"},{"SurahNumber":44,"VerseNumber":31,"Text":"Bya Farawo, wari warishyize hejuru akaba no mu bakabya"},{"SurahNumber":44,"VerseNumber":32,"Text":"(Bene Isiraheli) twabatoranyije tubizi tubarutisha ibiremwa (byo ku gihe cyabo)"},{"SurahNumber":44,"VerseNumber":33,"Text":"Twanabahaye ibitangaza birimo ibigeragezo bigaragara"},{"SurahNumber":44,"VerseNumber":34,"Text":"Mu by’ukuri abo (bahakanyi b’i Maka) baravuga bati"},{"SurahNumber":44,"VerseNumber":35,"Text":"“Rwose nta rundi rupfu ruzabaho usibye urupfu rwacu rwa mbere (abantu bose bapfa), ndetse nta n’ubwo tuzazurwa"},{"SurahNumber":44,"VerseNumber":36,"Text":"Ngaho nimugarure abakurambere bacu (bapfuye kera) niba muvuga ukuri (ko Allah azazura abapfuye)"},{"SurahNumber":44,"VerseNumber":37,"Text":"Ese abo (babangikanyamana) ni bo beza cyangwa se abantu ba Tubba’i, ndetse na ba bandi babayeho mbere yabo? (Abo bose) twaraboretse kubera ko bari abagizi ba nabi"},{"SurahNumber":44,"VerseNumber":38,"Text":"Ntabwo twaremye ibirere n’isi ndetse n’ibiri hagati yabyo dukina"},{"SurahNumber":44,"VerseNumber":39,"Text":"Nta kindi cyatumye tubirema uretse ku mpamvu z’ukuri; nyamara abenshi muri bo ntibabizi"},{"SurahNumber":44,"VerseNumber":40,"Text":"Mu by’ukuri umunsi w’urubanza (ubwo Allah azakiranura ibiremwa), ni wo munsi w’isezerano rya bose"},{"SurahNumber":44,"VerseNumber":41,"Text":"Umunsi inshuti magara itazagira icyo imarira inshuti magara ngenzi yayo, ndetse nta n’ubwo bazatabarwa"},{"SurahNumber":44,"VerseNumber":42,"Text":"Uretse uwo Allah azagirira impuhwe. Mu by’ukuri (Allah) ni Umunyacyubahiro bihebuje, Nyirimbabazi"},{"SurahNumber":44,"VerseNumber":43,"Text":"Mu by’ukuri igiti cya Zaqumu"},{"SurahNumber":44,"VerseNumber":44,"Text":"Kizaba amafunguro y’umunyabyaha"},{"SurahNumber":44,"VerseNumber":45,"Text":"(Ayo mafunguro azaba ameze) nk’umuringa washongeshejwe, uzaba utogotera mu nda"},{"SurahNumber":44,"VerseNumber":46,"Text":"Nko gutogota kw’amazi yatuye"},{"SurahNumber":44,"VerseNumber":47,"Text":"(Hazatangwa itegeko rigira riti) “Nimumufate mumukururire mu muriro rwagati (uguramana)”"},{"SurahNumber":44,"VerseNumber":48,"Text":"“Maze mumusuke amazi yatuye mu mutwe nk’igihano.”"},{"SurahNumber":44,"VerseNumber":49,"Text":"(Maze abwirwe annyegwa ati) “Sogongera! Mu by’ukuri (wajyaga wibwira ko) uri umunyacyubahiro, umunyabuntu”"},{"SurahNumber":44,"VerseNumber":50,"Text":"Mu by’ukuri iki ni cyo (gihano) mwajyaga mushidikanyaho"},{"SurahNumber":44,"VerseNumber":51,"Text":"Mu by’ukuri abagandukira Allah bazaba bari ahantu hatekanye (mu Ijuru)"},{"SurahNumber":44,"VerseNumber":52,"Text":"Mu busitani n’amasoko"},{"SurahNumber":44,"VerseNumber":53,"Text":"Bazaba bambaye imyambaro ikoze mu ihariri (umwambaro ukoze mu budodo bw’amagweja) yorohereye ndetse n’iremereye, (bicaye) bateganye"},{"SurahNumber":44,"VerseNumber":54,"Text":"Uko ni ko bizaba bimeze. Tuzanabashyingira Huur ul-a’in (abagore bo mu Ijuru b’igikundiro, b’amaso manini)"},{"SurahNumber":44,"VerseNumber":55,"Text":"Bazarisabiramo imbuto (z’ubwoko bwose), batekanye"},{"SurahNumber":44,"VerseNumber":56,"Text":"Ntabwo bazasogongeramo urupfu uretse urupfu rwa mbere (bari ku isi), kandi Allah azabarinda ibihano by’umuriro ugurumana"},{"SurahNumber":44,"VerseNumber":57,"Text":"Bizaba ari ingabire ziturutse kwa Nyagasani wawe! Iyo ni yo izaba ari intsinzi ihambaye"},{"SurahNumber":44,"VerseNumber":58,"Text":"Mu by’ukuri (Qur’an) twarayoroheje mu rurimi rwawe (rw’Icyarabu), kugira ngo bibuke (maze bibabere isomo)"},{"SurahNumber":44,"VerseNumber":59,"Text":"Ngaho (yewe Muhamadi) tegereza (ibyo nagusezeranyije bizababaho), mu by’ukuri na bo bategereje (ibizakubaho)"},{"SurahNumber":45,"VerseNumber":1,"Text":"Haa Miim"},{"SurahNumber":45,"VerseNumber":2,"Text":"Ihishurwa ry’igitabo (Qur’an) rituruka kwa Allah, Umunyacyubahiro bihebuje, Nyirubugenge buhambaye"},{"SurahNumber":45,"VerseNumber":3,"Text":"Mu by’ukuri, mu birere no mu isi harimo ibimenyetso ku bemeramana"},{"SurahNumber":45,"VerseNumber":4,"Text":"No mu iremwa ryanyu ndetse no mu nyamaswa (Allah) akwirakwiza (ku isi), harimo ibimenyetso ku bantu bemera badashidikanya"},{"SurahNumber":45,"VerseNumber":5,"Text":"No gusimburana kw’ijoro n’amanywa ndetse n’amafunguro (imvura) Allah amanura mu kirere, akayahesha isi ubuzima nyuma yo gupfa kwayo (gukakara), ndetse n’ihindagurika ry’imiyaga; ni ibimenyetso ku bantu bafite ubwenge"},{"SurahNumber":45,"VerseNumber":6,"Text":"Ayo ni amagambo ya Allah tugusomera mu kuri (yewe Muhamadi). Ese ni ayahe magambo yandi bakwemera nyuma y’amagambo ya Allah ndetse n’ibimenyetso bye"},{"SurahNumber":45,"VerseNumber":7,"Text":"Akaga gakomeye kazaba kuri buri wese uhimba ibinyoma, w’umunyabyaha"},{"SurahNumber":45,"VerseNumber":8,"Text":"(Wa wundi) wumva amagambo ya Allah amusomerwa, maze agatsimbarara mu bwibone bwe (agatera umugongo) yibona nk’aho atayumvise. (Yewe Muhamadi, umuntu nk’uwo) muhe inkuru y’ibihano bibabaza"},{"SurahNumber":45,"VerseNumber":9,"Text":"N’iyo hari icyo amenye mu magambo yacu aragikerensa. Abo bazahanishwa ibihano bisuzuguza"},{"SurahNumber":45,"VerseNumber":10,"Text":"Kandi n’imbere yabo hari umuriro wa Jahanamu, kandi ibyo bakoze cyangwa izindi mana bishyiriyeho zitari Allah nta cyo bizabamarira. Ndetse bazahanishwa ibihano bihambaye"},{"SurahNumber":45,"VerseNumber":11,"Text":"(Iyi Qur’an) ni wo muyoboro. Naho ba bandi bahakanye amagambo ya Nyagasani wabo bazahanishwa ibihano bibi cyane kandi bibabaza"},{"SurahNumber":45,"VerseNumber":12,"Text":"Allah ni We waborohereje inyanja kugira ngo amato ayigendemo ku itegeko rye, no kugira ngo mushakishe ingabire ze ndetse munabashe gushimira"},{"SurahNumber":45,"VerseNumber":13,"Text":"Yanaborohoreje ibiri mu birere n’ibiri mu isi byose bimuturutseho. Mu by’ukuri muri ibyo hari ibimenyetso ku bantu batekereza"},{"SurahNumber":45,"VerseNumber":14,"Text":"(Yewe Muhamadi!) Bwira abemeye bababarire ba bandi (babagirira nabi) badatinya ibihano bya Allah, ko azabahanira ibibi bakoraga"},{"SurahNumber":45,"VerseNumber":15,"Text":"Ukoze ibikorwa byiza aba abyikoreye, ndetse n’ukoze ikibi aba acyikoreye. Hanyuma kwa Nyagasani wanyu ni ho muzasubizwa"},{"SurahNumber":45,"VerseNumber":16,"Text":"Kandi rwose twahaye bene Isiraheli igitabo, ubushishozi n’ubuhanuzi. Twanabahaye amafunguro meza, tunabarutisha ibiremwa (byo ku gihe cyabo)"},{"SurahNumber":45,"VerseNumber":17,"Text":"Ndetse twabahaye amategeko asobanutse. Kandi batandukanye nyuma yo kugerwaho n’ubumenyi bitewe no kugirirana ishyari n’inzangano hagati yabo. Rwose Nyagasani wawe azabakiranura ku munsi w’imperuka mu byo batavugagaho rumwe"},{"SurahNumber":45,"VerseNumber":18,"Text":"Hanyuma (yewe Muhamadi) tugushyira ku murongo w’amategeko y’idini (asobanutse). Bityo, wukurikire kandi ntuzakurikire irari ry’abadasobanukiwe"},{"SurahNumber":45,"VerseNumber":19,"Text":"Mu by’ukuri nta cyo bakumarira imbere ya Allah (aramutse ashaka kuguhana). Rwose bamwe mu nkozi z’ibibi ni inshuti z’abandi, ariko Allah ni umukunzi w’abamugandukira (abamutinya)"},{"SurahNumber":45,"VerseNumber":20,"Text":"Iyi (Qur’an) ni urumuri ku bantu, ikaba umuyoboro n’impuhwe ku bizera badashidikanya"},{"SurahNumber":45,"VerseNumber":21,"Text":"Ese abakora ibibi bakeka ko twabafata kimwe n’abemeye bakanakora ibikorwa byiza; haba mu mibereho yabo yo ku isi ndetse na nyuma yo gupfa? Rwose bibwira nabi"},{"SurahNumber":45,"VerseNumber":22,"Text":"Kandi Allah yaremye ibirere n’isi mu kuri, no kugira ngo buri muntu azahemberwe ibyo yakoze, kandi ntibazigera barenganywa"},{"SurahNumber":45,"VerseNumber":23,"Text":"Ese ntiwabonye wa wundi wagize irari rye nk’imana ye, maze Allah akamurekera mu buyobe abizi neza (ko azayoba), nuko akamuziba amatwi, akadanangira umutima we, ndetse akanashyira igikingirizo ku maso ye? Ese nyuma ya Allah ni nde wundi wamuyobora? Mbese ubu ntimwibuka"},{"SurahNumber":45,"VerseNumber":24,"Text":"Kandi baravuze bati “Ubuzima nta kindi buri cyo usibye kuba ku isi, tugapfa tukanabaho, kandi nta kindi kitworeka kitari igihe. Ibyo nta bumenyi babifitiye, usibye gukeka gusa.”"},{"SurahNumber":45,"VerseNumber":25,"Text":"N’iyo basomewe amagambo yacu asobanutse, urwitwazo rwabo ruba kuvuga bati “Ngaho nimugarure abakurambere bacu niba muvuga ukuri (ko Allah azazura abapfuye).”"},{"SurahNumber":45,"VerseNumber":26,"Text":"Vuga (yewe Muhamadi) uti “ Allah ni We ubaha ubuzima hanyuma akabubambura (igihe cyo gupfa), maze akazabakoranya ku munsi w’imperuka, (umunsi) udashidikanywaho. Nyamara abenshi mu bantu ntibabizi.”"},{"SurahNumber":45,"VerseNumber":27,"Text":"Ubwami bw’ibirere n’ubw’isi ni ubwa Allah wenyine, kandi umunsi w’imperuka nugera, kuri uwo munsi abanyabinyoma bazahomba"},{"SurahNumber":45,"VerseNumber":28,"Text":"(Ku munsi w’imperuka) uzanabona buri muryango (Umat) upfukamye, na buri muryango uhamagarirwa ngo ujye (gusoma) igitabo cyawo (cy’ibikorwa, maze babwirwe bati) “Uyu munsi murahemberwa ibyo mwajyaga mukora.”"},{"SurahNumber":45,"VerseNumber":29,"Text":"Iki gitabo cyacu kibavugaho ukuri. Rwose twandikaga ibyo mwajyaga mukora (byose)"},{"SurahNumber":45,"VerseNumber":30,"Text":"Naho abemeye bakanakora ibikorwa byiza, Nyagasani wabo azabinjiza mu mpuhwe ze (Ijuru). Iyo ni yo ntsinzi igaragara"},{"SurahNumber":45,"VerseNumber":31,"Text":"Naho ba bandi bahakanye (babwirwe bati) “Ese ntimwasomerwaga amagambo yacu? Nyamara mwishyize hejuru maze muba abagizi ba nabi”"},{"SurahNumber":45,"VerseNumber":32,"Text":"N’iyo mubwiwe muti “Rwose isezerano rya Allah ni ukuri, kandi ko imperuka idashidikanywaho; muravuga muti “Ntituzi imperuka icyo ari cyo kandi icyo dukora ni ugukeka gusa, ndetse nta n’ubwo twabyemeza (ko uwo munsi uzabaho).”"},{"SurahNumber":45,"VerseNumber":33,"Text":"Kandi ibibi by’ibyo bakoze (inkurikizi zabyo) bizabagaragarira, ndetse bazanatangatangwa n’ibyo bajyaga bakerensa"},{"SurahNumber":45,"VerseNumber":34,"Text":"Bazanabwirwa bati “Uyu munsi turabibagirwa nk’uko mwibagiwe guhura n’uyu munsi wanyu. Ndetse n’ubuturo bwanyu ni umuriro (wa Jahanamu), kandi ntimuzagira ababatabara.”"},{"SurahNumber":45,"VerseNumber":35,"Text":"Ibyo (bibabayeho) ni ukubera ko mwakerensaga amagambo ya Allah ndetse mukanashukwa n’ubuzima bw’isi. Bityo, uyu munsi ntibawukurwamo (umuriro), kandi nta n’ubwo bazasubizwa ku isi (ngo bicuze)"},{"SurahNumber":45,"VerseNumber":36,"Text":"Bityo, ishimwe n’ikuzo ni ibya Allah, Nyagasani w’ibirere, Nyagasani w’isi, akaba na Nyagasani w’ibiremwa byose"},{"SurahNumber":45,"VerseNumber":37,"Text":"Ni na We (wenyine) w’ikirenga mu birere n’isi, kandi ni We Munyacyubahiro uhebuje, Nyirubugenge buhambaye"}]}