{"Id":260,"LanguageCodes":["mr","mrw"],"Name":"mrw-guroalimsaroman","Author":"Guro Alim Saromantang","Language":"Maranao","Description":"Maranao","Direction":"ltr","Source":"http://www.qurandatabase.org","Translations":[{"SurahNumber":17,"VerseNumber":1,"Text":"Soti so (Allah a) piyakalalakaw Niyan so oripn Iyan (a Mohammad) ko kagagawii phoon ko Masjid Al-Haram sii ko Masjid Al-Aqsa, so piyakandaklan Ami sa mapiya so mliliyota on, - ka phakaylayn Ami skaniyan ko manga tanda Ami: Mataan! a so Allah so Pphakan´g, a Pphakaylay"},{"SurahNumber":17,"VerseNumber":2,"Text":"Na inibgay Ami ko Mosa so kitab, go biyaloy Ami skaniyan a toroan ko manga moriyataw o Israil, - (pitharo Ami a:) \"Da a khowaan iyo a salakaw Rakn a sasarigan"},{"SurahNumber":17,"VerseNumber":3,"Text":"(Hay) Kiyababadan ko taw a riyoran Ami a pd o Noh (ko kapal), mataan! a so Noh na aya btad iyan na oripn, a mananalamat"},{"SurahNumber":17,"VerseNumber":4,"Text":"Na piyakitokawan Ami ko manga moriyataw o Israil sii ko kitab, a mataan! a phaminasa kano dn ko lopa sa makadowa, go mataan! a phangarasi kano dn sa kapangarasi a mala"},{"SurahNumber":17,"VerseNumber":5,"Text":"Na amay ka makawma so diyandi a paganay sa dowa oto, na pakipangarasiyan Ami skano ko manga oripn Ami a adn a bagr iyan a mitataralo: Na pakaphagazogaan iran so pagltltan o manga walay; na miyabaloy a diyandi a mapnggolawla"},{"SurahNumber":17,"VerseNumber":6,"Text":"Oriyan iyan na ikasoy Ami rkano so kappgsa kiran: Go bgan Ami skano sa manga tamok (a madakl), go manga wata, go balowin Ami skano a madakl a taw"},{"SurahNumber":17,"VerseNumber":7,"Text":"(Na pitharo Ami a:) O phiyapiya kano, na miyakaphiyapiya kano sa rk o ginawa niyo; na o mbinasa kano, na rk o ginawa niyo. Na amay ka makawma so diyandi a mori, (na pakapangarasin Ami siran), ka an iran mapakarimng so manga paras iyo, go an siran makasold ko Masjid (Al-Aqsa) lagid o kiyapakasold iran on ko paganay a kiya okitan, go an iran mabinasa so miyamgs sa mala a kapaminasa"},{"SurahNumber":17,"VerseNumber":8,"Text":"Masikn so Kadnan iyo na ikalimo kano Niyan; na o kasoy kano (maminasa), na ikasoy Ami (so siksa rkano): Na inisnggay Ami so naraka Jahannam a tharongkoan ko miyamangongkir"},{"SurahNumber":17,"VerseNumber":9,"Text":"Mataan! a giya ungkai a Qor´an na phakatoro ko skaniyan a lbi a matitho, go pphanotholn iyan ko miyamaratiyaya a siran so minggagalbk ko manga pipiya, a mataan! a adn a bagian iran a balas, a lbi a mala"},{"SurahNumber":17,"VerseNumber":10,"Text":"Na mataan! a siran a di mapaparatiyaya ko akhirat, na mithiyagar Kami sa bagian iran a siksa a malipds"},{"SurahNumber":17,"VerseNumber":11,"Text":"Na pphangnin o manosiya so marata (igira a pkhararangitan) lagid o kapphangniya niyan ko mapiya, na tatap a so manosiya na gaanggaann"},{"SurahNumber":17,"VerseNumber":12,"Text":"Na biyaloy Ami so gagawii ago so dawndaw a dowa a tanda: Na piyakasalm Ami so tanda a gagawii, na biyaloy Ami so tanda o dawndaw a masindaw; ka ang kano gii makambabanog sa riskhi a phoon ko Kadnan iyo, go an iyo katokawi so bilangan o manga ragon, go so itongan: Na so langowan taman na piyagosay Ami skaniyan sa marayag a kapagosay"},{"SurahNumber":17,"VerseNumber":13,"Text":"Na oman i manosiya na initambd Ami ron so sorat o amal iyan sii ko lig iyan: Na pakagmawn Ami ron sa alongan a qiyamah a sorat a masangat iyan a makakayat"},{"SurahNumber":17,"VerseNumber":14,"Text":"(Tharoon on a:) \"Batiya angka so sorat ka: Makatatarotop so ginawang ka sa alongan nai a phamagitong rka"},{"SurahNumber":17,"VerseNumber":15,"Text":"Sadn sa komdg ko ontol, na phakakdg ko ontol sa rk bo a ginawa niyan: Na sadn sa somilay, na phakasilay sa rombo phakatana: Na di khaawidan o baradosa so dosa o pd iyan: Na di Kami phaniksa taman sa di Kami makasogo sa sogo"},{"SurahNumber":17,"VerseNumber":16,"Text":"Na igira a kabaya Ami a kabinasa Ami ko phagingd, na sogo on Ami so manga nakoda rkaniyan (a nggolalan ko manga rasol) na ndarowaka siran roo; na mapatot on so katharo (a siksa): Na binasaan Ami skaniyan sa tarotop a kabinasa"},{"SurahNumber":17,"VerseNumber":17,"Text":"Na madakl a bininasa Mi ko manga pagtaw a miyaoriyan o Noh. Na makatatarotop so Kadnan ka sii ko manga dosa o manga oripn Iyan a Kaip a Pphakaylay"},{"SurahNumber":17,"VerseNumber":18,"Text":"Sadn sa aya btad iyan na kabaya iyan so magaan, na nggagaanan Ami ron sii (sa doniya) so khabayaan Ami sii ko taw a kabaya Ami: Oriyan iyan na isnggay Ami a rk iyan so naraka Jahannam a phakasold on a kapapaawingan, a mibobowang"},{"SurahNumber":17,"VerseNumber":19,"Text":"Na sadn sa kabaya iyan so akhirat, go panamaran iyan nggalbk so pnggalbkn rkaniyan, a skaniyan na mapaparatiyaya, - na siran man na miyabaloy so galbk iran a tatarimaan"},{"SurahNumber":17,"VerseNumber":20,"Text":"Oman i isa na pmbgan Ami so siran nai go so siran aya, ko pammgayan o Kadnan ka: Na da ko btad o pammgayan o Kadnan ka iba kharn"},{"SurahNumber":17,"VerseNumber":21,"Text":"Pamimikiran angka o andamanaya i kiyapakalbi Ami ko sabaad kiran ko sabaad; na matatangkd a so akhirat i lbi a mala a kiyapakaphapangkata, go lbi a mala a kiyapakapllbiya"},{"SurahNumber":17,"VerseNumber":22,"Text":"Di ka phangmbaal sa pd o Allah a tohan a salakaw; ka makawzad ka a kapapaawingan, a misisili"},{"SurahNumber":17,"VerseNumber":23,"Text":"Na inipaliyogat o Kadnan ka a da a pzoasoata niyo a inonta Skaniyan, go (phiyapiya i niyo) so mbala a loks sa samporna a kaphiyapiya. Na o raota ko kamamasai rka so kaloks o isa sa dowa oto, odi na tanan siran, na ding ka kiran ptharoa i kharimorng ako, go ding ka siran phrarasnga, go tharoang ka kiran so katharo a kapagaadat"},{"SurahNumber":17,"VerseNumber":24,"Text":"Go pakainayang ka kiran so gowagoway ko kapangalimbabaan, phoon ko kalimo, go tharoang ka a: \"Kadnan ko, kalimoon ka siran lagid o kiyapagoyagoyaga iran rakn ko kayto akn"},{"SurahNumber":17,"VerseNumber":25,"Text":"So Kadnan iyo i lbi a Matao ko nganin a zisii ko manga ginawa niyo: O mabaloy kano a manga bilangataw, na mataan! a Skaniyan na tatap a Manapi ko manga baratawbat"},{"SurahNumber":17,"VerseNumber":26,"Text":"Na bgan ka ko tonganay so kabnar iyan, go so miskin, go so gii mlayalayag a makakhakadiyat a miyakawang sa lalan. Go di ka phamagola sa kaplaga"},{"SurahNumber":17,"VerseNumber":27,"Text":"Mataan! a so manga tawlaan na miyabaloy siran a manga pagari o manga shaytan; na aya btad o shaytan na moongkir ko Kadnan iyan"},{"SurahNumber":17,"VerseNumber":28,"Text":"Na o thalikhoding ka siran sa kambabanog sa limo a phoon ko Kadnan ka, a nanayawn ka skaniyan, na tharoang ka kiran: Sa katharo a maynay"},{"SurahNumber":17,"VerseNumber":29,"Text":"Go ding ka mbaloya so limang ka a mitatambd ko lig ka, go ding ka mbkara skaniyan sa tarotop a kabkar, ka makawzad ka a kapapaawingan, a kiyawiswisan"},{"SurahNumber":17,"VerseNumber":30,"Text":"Mataan! a so Kadnan ka na pphakaloagn Iyan so pagpr sii ko taw a kabaya Iyan, go pphakasimpitn Iyan. Mataan! a Skaniyan na tatap sii ko manga oripn Iyan a Kaip, a Pphakaylay"},{"SurahNumber":17,"VerseNumber":31,"Text":"Go di niyo mbonoa so manga wata iyo sa kalk ko kamiskin: Ka Skami i pphagpr kiran, go pphagpr rkano. Mataan! a so kabonoa kiran na miyabaloy a dosa a mala"},{"SurahNumber":17,"VerseNumber":32,"Text":"Go di kano pagobay ko kazina: Ka mataan aya! a miyabaloy a pakasisingay, go miyakaratarata a okit"},{"SurahNumber":17,"VerseNumber":33,"Text":"Go di niyo mbonoa so ginawa a so inisapar o Allah inonta o misabap ko kabnar. Na sa taw a mabono a pimbabaan, na sabnar a singgayan Ami so wali ron sa kapaar: Na di plawan ko kakitas; mataan! a skaniyan na miyabaloy a tatabangan"},{"SurahNumber":17,"VerseNumber":34,"Text":"Go di kano pagobay ko tamok o ilo inonta o so iphakapiya niyan, taman sa iraot ko kakhasad iyan: Go tomana niyo so diyandi. Mataan! a so diyandi na tatap a khiiza (ko alongan a qiyamah)"},{"SurahNumber":17,"VerseNumber":35,"Text":"Go tarotopa niyo so kapagasad igira a miyagasad kano, go thimbang kano ko timbangan a ontol: Giyoto man i tomo, go lbi a mapiya a ondas iyan"},{"SurahNumber":17,"VerseNumber":36,"Text":"Go ding ka pthindgi so da a kataong ka on; mataan! a so kan´g, ago so kaylay, go so poso na oman i isa kiran na khayzaan"},{"SurahNumber":17,"VerseNumber":37,"Text":"Go di ka plalakaw ko lopa sa kambantogan: Mataan! a ska na ding ka dn mabnsad so lopa, go ding ka dn marpng so manga palaw sa kaporo"},{"SurahNumber":17,"VerseNumber":38,"Text":"Oman i isa roo na miyabaloy so karataan iyan sii ko Kadnan ka a piyakagowagowad"},{"SurahNumber":17,"VerseNumber":39,"Text":"Giyoto man na pd ko iniilaham rka o Kadnan ka (ya Mohammad) a ongangn; na di ka phangmbaal sa pd o Allah a tohan a salakaw, ka maphozang ka ko naraka Jahannam, a kapapaawingan, a mibobowang"},{"SurahNumber":17,"VerseNumber":40,"Text":"Ba rkano piyakibisa o Kadnan iyo so manga wata a mama, na kinowa Niyan so manga malaikat (a wata Iyan) a manga babay? Mataan! a skano na matatangkd a gii kano tharo sa katharo a miyakalpas"},{"SurahNumber":17,"VerseNumber":41,"Text":"Na sabnsabnar a pizalisay Ami sangkai a Qor´an, ka an iran kasaboti, na da a minipagoman iyan kiran a rowar sa kiyapalagoy (ko bnar)"},{"SurahNumber":17,"VerseNumber":42,"Text":"Tharoang ka a: O adn a pd o Allah a manga tohan, - lagid o katharo iran, - na samawto na mataan! a mloloba siran sa lalan ko khirk ko kapaar"},{"SurahNumber":17,"VerseNumber":43,"Text":"Soti Skaniyan! go maporo a ka-aawat Iyan ko gi iran tharoon! a Maporo a Lbi-a-mala"},{"SurahNumber":17,"VerseNumber":44,"Text":"Pthasbik Rkaniyan so manga langit a pito go so lopa, go so matatago kiran, na da a nganin a badi pthasbik sa podi Rkaniyan; na ogaid na di niyo zabotn so tasbik iran. Mataan! a Skaniyan na tatap a Matigr, a Manapi"},{"SurahNumber":17,"VerseNumber":45,"Text":"Na igira a biyatiya aka so Qor´an, na pthagoan Ami so lt ka ago so lt o siran a di mapaparatiyaya ko akhirat, sa rnding a marrnding"},{"SurahNumber":17,"VerseNumber":46,"Text":"Go tiyagoan Ami so manga poso iran sa manga totop, ka an iran di khasaboti skaniyan, go (tiyagoan Ami) so manga tangila iran sa kabngl: Na igira a miyaaloing ka so Kadnan ka sii ko Qor´an, ko kai Isaysa Niyan, na tomingr siran, ko manga talikhodan iran sa kapalagoy"},{"SurahNumber":17,"VerseNumber":47,"Text":"Skami i lbi a Matao ko sabap a kapphamamakin´g iran oto gowani ko pphamamakin´gn ka iran; go gowani ko siran a gii siran mbibitiyarai, sa masa oto na gii tharoon o manga darowaka a: \"Da a phagonotan iyo a rowar ko mama a tataraponan"},{"SurahNumber":17,"VerseNumber":48,"Text":"Pamimikiranang ka (ya Mohammad) o andamanaya i kinipangibaratn iran rka: Na miyadadag siran, na da a khakdg iran a lalan"},{"SurahNumber":17,"VerseNumber":49,"Text":"Na pitharo iran: \"Ino amay ka mbaloy kami a manga tolan go botha, ba mataan! a skami na pagoyagn kami dn sa kaadn a bago"},{"SurahNumber":17,"VerseNumber":50,"Text":"Tharoang ka a: \"Mbaloy kano pn a ator, odi na potaw"},{"SurahNumber":17,"VerseNumber":51,"Text":"Odi na kaadn a pd ko mala (a kaggdaa niyo ron), ko manga rarb iyo (na khaoyag kano dn)! Na ptharoon iran dn: \"Antawaa i maphakakasoy kami niyan (ko kawyagoyag)?\" Tharoang ka a: \"So miyadn rkano ko paganay a kiyaokitan\". Na khlng-klngn iran rka a manga olo iran, na tharoon iran: \"Anday kakhitana iyan?\" Tharoang ka a: \"Matatangkd a mababaloy a marani"},{"SurahNumber":17,"VerseNumber":52,"Text":"Sii ko alongan a tawagn kano Niyan, na mismbag iyo so podi Rkaniyan, go aya arangan iyo na da a minitarg iyo (ko doniya) a roar ko mayto"},{"SurahNumber":17,"VerseNumber":53,"Text":"Na tharoang ka (ya Mohammad) ko manga oripng Ko a: Ptharoa iran so mapiya: Mataan! a so shaytan na pnggorigawn iyan siran: Mataan! a so shaytan na miyabaloy a ridoay o manga manosiya a mapayag"},{"SurahNumber":17,"VerseNumber":54,"Text":"So Kadnan iyo i Matao rkano: O kabaya Iyan, na ikalimo kano Niyan, odi na o kabaya Iyan, na siksaan kano Niyan: Na kna a ba Ami ska siyogo a somisiyap kiran"},{"SurahNumber":17,"VerseNumber":55,"Text":"Na so Kadnan ka i Matao ko taw a zisii ko manga langit go so lopa: Na sabnsabnar a piyakalbi Ami so sabaad ko manga nabi ko sabaad: Go bigan Ami so Dawood sa (kitab a) Zaboor"},{"SurahNumber":17,"VerseNumber":56,"Text":"Tharoang ka: \"Panongganoya niyo so siran a initgo niyo (a manga katohanan) a salakaw ko Allah: Na da a mipapaar iran ko kapokas rkano o morala, go di iran khitogalin"},{"SurahNumber":17,"VerseNumber":57,"Text":"Siran man so siran a pphanongganowin iran na gi iran mbabanogn so okit a kapakarani ko Kadnan iran, - (pphamagarabaya) o antawaa kiran i lbi ron a madasg: Go aarapn iran so limo Iyan go ikaalk iran so siksa Iyan: Mataan! a so siksa o Kadnan ka na tatap a pakalklk"},{"SurahNumber":17,"VerseNumber":58,"Text":"Na da a ingd a ba Ami di binasaa skaniyan ko dapn so alongan a qiyamah, odi na ba Ami di siksaa skaniyan sa siksa a sangat: Miyabaloy oto a misosorat ko kitab (a Laoh Mahfod)"},{"SurahNumber":17,"VerseNumber":59,"Text":"Na da a miyakarn Rkami ko kapphakatoron Ami ko manga tanda, a rowar sa kiyapakambokhaga on o miyangaoona: Na inibgay Ami ko Samod so babay a onta a karina a mapayag, na pindarowakaan iran oto: Na da a (salakaw a) kapphamakatoron Ami ko manga tanda a rowar sa pangangalk"},{"SurahNumber":17,"VerseNumber":60,"Text":"Na gowani na pitharo Ami rka a: Mataan! a so Kadnan ka na katatangkalan Iyan so manga manosiya: Na da a kinisnggayn Ami ko kaylay a so piyakiilay Ami rka, a rowar sa tpng ko manga manosiya, - go (lagid oto) so kayo a pimorkaan a miyaaloy ko Qor´an: Na ipphangangalk Ami kiran, na da a minipagoman iyan kiran a rowar sa kapangakowala a mala"},{"SurahNumber":17,"VerseNumber":61,"Text":"Na gowani na pitharo Ami ko manga malaikat a: \"Pangalimbabaan kano ko Adam\": Na miyangalimbabaan siran on, inonta so iblis: Ka pitharo iyan a: \"Ino ako phangalimbabaan ko taw a inadn ka a botha"},{"SurahNumber":17,"VerseNumber":62,"Text":"Pitharo (o iblis): \"Ay gdaa Ka sangkai a piyakaombaong Ka rakn? Ibt o bgi akong Ka sa taalik taman ko alongan a qiyama na lngan´ng ko dn domadag so manga moriyataw niyan inonta so mayto"},{"SurahNumber":17,"VerseNumber":63,"Text":"Pitharo (o Allah) a: \"Nggolalann ka (i kabaya aka); ka sadn sa monot rka kiran, na mataan! a so naraka Jahannam i balas rkano, a balas a tarotop"},{"SurahNumber":17,"VerseNumber":64,"Text":"Go pamodiyokn ka ko sadn sa khagagang ka kiran, so sowarang ka; go lalisang ka siran rakhs o manga komokoda aka, go so pphamakalalakawn ka; go pakithompok ka kiran ko manga tamok go so manga wata (iran); go bging ka siran sa pasad\". Na da a ipmbgay kiran a pasad o shaytan a rowar sa kaplalalong"},{"SurahNumber":17,"VerseNumber":65,"Text":"Mataan! a so manga oripng Ko (a miyamaratiyaya), na da dn a kapaar ka kiran: Go makatatarotop so Kadnan ka a Somisiyap"},{"SurahNumber":17,"VerseNumber":66,"Text":"So Kadnan iyo so pphakalatas rkano ko manga kapal ko kalodan, ka ang kano gii makambabanog ko kakawasaan Iyan. Mataan! a Skaniyan na tatap a mala rkano i limo"},{"SurahNumber":17,"VerseNumber":67,"Text":"Na igira a minisogat rkano so morala ko kalodan, na mada so pphanongganowin iyo inonta bo so Skaniyan (a Allah) - na kagiya mabaton kano Niyan ko kalopaan, na tomiyalikhod kano. Na tatap a so manosiya na da a tadm iyan"},{"SurahNumber":17,"VerseNumber":68,"Text":"Ba kano somiyarig sa di kano Niyan landngn ko didalm o lopa, odi na di kano Niyan botawanan sa sobosobo a pthad, a sa oriyan iyan na da dn a matoon iyo a panarigan"},{"SurahNumber":17,"VerseNumber":69,"Text":"Odi na ba kano somiyarig sa di kano Niyan roo pakakasowin zaroman, na botawanan kano Niyan sa mabagr a ndo na ldn kano Niyan sabap ko kiyaongkir iyo, oriyan iyan na da dn a matoon iyo a abanga iyo Rkami ron"},{"SurahNumber":17,"VerseNumber":70,"Text":"Na sabnsabnar a piyaka lbi Ami sa mnang so manga moriyataw o Adam; go piyakapagda Ami siran ko kalopaan ago so kalodan; go iniriskhi Ami kiran so manga pipiya; go piyakaombaw Ami siran ko madakl ko manga inadn Ami sa titho a kapakaombaw"},{"SurahNumber":17,"VerseNumber":71,"Text":"Sii ko alongan a itawag Ami ko oman i manosiya so daptar iran: Na sadn sa mibgay ron so kitab iyan sii ko kawanan iyan, na siran man na mabatiya iran so kitab iran, - na da a masalimbot kiran a izambo o dadanglisn"},{"SurahNumber":17,"VerseNumber":72,"Text":"Na sadn sa miyabaloy sii (sa doniya) a bota, na skaniyan sii ko akhirat na bota dn, go tanto a miyaawat ko lalan"},{"SurahNumber":17,"VerseNumber":73,"Text":"Na mataan! a mayto bo na khapokas ka iran dn ko iniilaham Ami rka (ya Mohammad), ka an ka Rkami miyangkob so salakaw rkaniyan: Na o giyoto i miyasowa na khowaang ka iran dn a bolayoka"},{"SurahNumber":17,"VerseNumber":74,"Text":"Na o da Ami ska pakathaknaa, na sabnsabnar a mararani mitaliyadok ka kiran sa shay´ a mayto"},{"SurahNumber":17,"VerseNumber":75,"Text":"Na o giyoto i miyasowa na kaphakitaaman Ami rka dn so takp a siksa ko kawyagoyag, go so takp a siksa ko kapatay: Oriyan iyan na daa matoon ka a tabanga aka Rkami"},{"SurahNumber":17,"VerseNumber":76,"Text":"Na mataan! a mayto bo na khabogaw ka iran ko lopa (a Madinah), ka phakaawaang ka iran on; na o giyoto i miyasowa na da a khitarg iran ko kaypos ka, a rowar ko mayto"},{"SurahNumber":17,"VerseNumber":77,"Text":"Okit o taw a sabnar a siyogo an Ami a miyaonaan ka sa pd ko manga sogo Ami: Na da a khatoon ka a misalin ko okit Ami"},{"SurahNumber":17,"VerseNumber":78,"Text":"Pamayandgn ka so sambayang ko kapolid o alongan taman ko kalibotng o gagawii, go so kapangadii ko Qor´an ko sambayang ko khapita: Mataan! a so sambayang ko khapita na tatap a zasaksian"},{"SurahNumber":17,"VerseNumber":79,"Text":"Na so sabaad ko kagagawii na pphagnaw on ka so Qor´an a malalawan ko manga paliyogat a rk ka: Matatangkd a phakadarpaang ka o Kadnan ka ko darpa a mababantog"},{"SurahNumber":17,"VerseNumber":80,"Text":"Na tharoang ka: \"Kadnan ko, pakasold akong Ka sa kasold a kasosoat, go pakaliyowa kong Ka sa kaliyo a kasosoat; go snggay akong Ka phoon ko hadapan Ka sa bagr a phakatabang"},{"SurahNumber":17,"VerseNumber":81,"Text":"Go tharoang ka a: \"Miyakawma so bnar, na miyailang so ribat: Mataan! a so ribat na tatap a ilang"},{"SurahNumber":17,"VerseNumber":82,"Text":"Na ipthoron Ami a pd ko Qor´an so bolong go limo ko miyamaratiyaya: Na ba dn pphakaoman ko manga darowaka sa kalogi"},{"SurahNumber":17,"VerseNumber":83,"Text":"Na igira a inipangalimo Ami so manosiya, na tomalikhod go itangkiri iyan a kilid iyan, na igira a minisogat on so marata na mabaloy a kadaan sa panginam"},{"SurahNumber":17,"VerseNumber":84,"Text":"Tharoang ka a: \"Oman iisa na gii nggalbk sii ko okit iyan: Na so Kadnan iyo i lbi a Matao ko taw a skaniyan i makaoontol sa lalan"},{"SurahNumber":17,"VerseNumber":85,"Text":"Na ipagiza iran rka so niyawa. Tharoang ka a: \"So niyawa na sii ko ilmo o Kadnan ko: Go da a inibgay rkano ko katao rowar ko mayto"},{"SurahNumber":17,"VerseNumber":86,"Text":"Na mataan! a o inikabaya Ami, na matatangkd a maphakada Ami dn so iniilaham Ami rka: Na sa oriyan iyan na da a matoon ka makapantag rkaniyan a panarigan Rkami"},{"SurahNumber":17,"VerseNumber":87,"Text":"Ogaid na limo a phoon ko Kadnan ka: Mataan! a so kapdi Iyan na tatap a sii rka lbi a mala"},{"SurahNumber":17,"VerseNumber":88,"Text":"Tharoang ka a: \"Mataan! a apiya thampotampong so manga manosiya, go so manga jinn sa kambaal iran sa lagid angkai a Qor´an, na di siran dn makambaal sa lagid iyan, apiyapn mabaloy so sabaad kiran a tabanga o sabaad"},{"SurahNumber":17,"VerseNumber":89,"Text":"Na sabnsabnar a di bo dn pira a kiniropaan Ami ko manosiya, sii sangkai a Qor´an, ko oman i ibarat: Na da tarimaa o kadaklan ko manga manosiya ka ba iran dn siyangka"},{"SurahNumber":17,"VerseNumber":90,"Text":"Na pitharo iran a: \"Di ami ska dn pharatiyayaan, taman sa da a mapakambowat ka rkami phoon ko lopa a manga bowalan"},{"SurahNumber":17,"VerseNumber":91,"Text":"O di na adn a mabaloy a rk ka a pamomolan a manga korma, go manga anggor, na kapakambowatan ka so lmbak iyan sa manga lawasayg a manga babands"},{"SurahNumber":17,"VerseNumber":92,"Text":"O di na makaolog ka ko langit, manaa so inidaowang ka rkami sa sapangkat; odi na mapakadarpa aka so Allah go so manga malaikat sa mipagadapa"},{"SurahNumber":17,"VerseNumber":93,"Text":"O di na adn a mabaloy a rk ka a walay a bolawan, odi na makapanik ka ko langit. Na di ami dn pharatiyayaan i kiyapakapanik ka on taman sa di kaming ka katoronan sa kitab a mabatiya ami skaniyan\". Tharoang ka: \"Soti so Kadnan ko! Ba adn a btad akn a rowar sa manosiya; - a sogo"},{"SurahNumber":17,"VerseNumber":94,"Text":"Na da a miyakarn ko manosiya ko kapakaparatiyaya iran gowani ko makawma kiran so toroan, a rowar sa kiyatharoa iran sa: \"Ino zogo so Allah sa manosiya a sogo"},{"SurahNumber":17,"VerseNumber":95,"Text":"Tharoang ka: \"O aya matatago ko lopa, na manga malaikat a pphlalalakaw a khibabaling on, na mataan! a pakatoronan Ami siran a phoon ko langit sa malaikat a sogo"},{"SurahNumber":17,"VerseNumber":96,"Text":"Tharoang ka: \"Makatatarotop so Allah a saksi rakn ago sii rkano: Mataan! a Skaniyan na tatap sii ko manga oripn Iyan a Kaip, a Pphakaylay"},{"SurahNumber":17,"VerseNumber":97,"Text":"Na sadn sa toroon o Allah, na skaniyan i phakakdg ko ontol; go sadn sa dadagn Iyan na ding ka siran dn mitoon sa manga panarigan a salakaw Rkaniyan. Go limodn Ami siran ko alongan a qiyamah, a mikakamanga so manga paras iran, a manga bota, go manga omaw, go manga bngl: Darpa iran so naraka Jahannam: Oman pphondaw na omanan Ami kiran sa kakadg"},{"SurahNumber":17,"VerseNumber":98,"Text":"Giyoto man i balas kiran, sabap sa mataan! a siran na inongkir iran so manga ayat Ami, go pitharo iran: \"Ino amay ka mbaloy kami a manga tolan go botha, ba mataan! a skami na khawyag kami dn sa kaadn a bago"},{"SurahNumber":17,"VerseNumber":99,"Text":"Ba iran di katawi a mataan! a so Allah, so miyadn ko manga langit go so lopa, khagaga Niyan a madn sa lagid iran? Go singgayan Iyan siran sa taalik, a da a sangkaa madadalm on. Na da tarimaa o manga darowaka ka ba iran dn siyangka"},{"SurahNumber":17,"VerseNumber":100,"Text":"Tharoang ka: \"O skano i makapapaar ko khitatagoan ko limo o Kadnan ko, na samawto na mataan! a rnn iyo, sa kalk ko kanggasto: Ka aya btad o manosiya na maykot"},{"SurahNumber":17,"VerseNumber":101,"Text":"Na sabnsabnar a bigan Ami so Mosa sa siyaw a manga tanda, a manga rarayag: Na izaan ka ko manga moriyataw o Israil: Gowani a makawma kiran, na pitharo on o Pir´awn: \"Mataan! a sakn na aya dn a kaggdaa ko rka hay Mosa! na tataraponan"},{"SurahNumber":17,"VerseNumber":102,"Text":"Pitharo (o Mosa): \"Sabnsabnar a katawan ka a da a tomiyoron saya a rowar ko Kadnan o manga langit go so lopa a manga karina: Na mataan! a sakn na aya dn a kaggdaa ko rka hay Pir´awn! na ilang"},{"SurahNumber":17,"VerseNumber":103,"Text":"Na kabaya iyan a mbogawn iyan siran ko lopa (a Misir): Na inld Ami skaniyan go so langowan a pd iyan"},{"SurahNumber":17,"VerseNumber":104,"Text":"Go pitharo Ami ko manga moriyataw o Israil ko oriyan iyan a: \"Pagingd kano ko lopa (a Misir): Na amay ka makawma so diyandi ko akhirat, na pakatalingomaan Ami skano langon"},{"SurahNumber":17,"VerseNumber":105,"Text":"Na sii ko bnar a kinitornn Ami (ko Qor´an), go sii ko bnar a kiyapakatoron iyan: Na da a kiyasogo Ami rka (ya Mohammad) a rowar sa pphanonotholan sa mapiya, go pphamakaiktiyar"},{"SurahNumber":17,"VerseNumber":106,"Text":"Na so Qor´an na piyakassnggaya Ami skaniyan, ka an ka oto mabatiya ko manga manosiya sa malanat: Go initoron Ami oto sa (miyakazasaliob a) kinitoron iyan"},{"SurahNumber":17,"VerseNumber":107,"Text":"Tharoang ka: \"Piyaratiyaya niyo skaniyan odi na di niyo pharatiyayaa, mataan! a siran a piyamgan ko katao a miyaonaan iyan, na igira a pmbatiyaan kiran, na ipzondong iran so manga baka a mangangalimbabaan siran"},{"SurahNumber":17,"VerseNumber":108,"Text":"Sa gi iran tharoon: Soti so Kadnan ami, mataan! a tatap a so diyandi o Kadnan ami na mapnggolawla dn"},{"SurahNumber":17,"VerseNumber":109,"Text":"Go ipzondong iran so manga baka, sa pphaman´gad siran, go pphakaoman kiran sa kapangalimbabaan"},{"SurahNumber":17,"VerseNumber":110,"Text":"Tharoang ka: \"Pangni kano ko Allah, odi na pangni kano ko Rahman: Apiya anda saya i ipangni niyo Ron, na rk Iyan so manga ngaran a manga pipiya. Na ding ka phakatanogn so sambayang ka, go ding ka oto phnanayn, na mbabanog ka ko pagltan oto sa okit"},{"SurahNumber":17,"VerseNumber":111,"Text":"Na tharoang ka: \"So podi na rk o Allah, da kowa sa wata, go da a miyabaloy a sakotowa Iyan ko kapaar: Go da a miyabaloy a tabanga Iyan makapantag ko kapakayto: Na zlaslaang ka Skaniyan sa samporna a kazlasla"},{"SurahNumber":18,"VerseNumber":1,"Text":"So podi na rk o Allah, a so initoron Iyan ko oripn Iyan so kitab, go da a biyaloy Niyan on a bkhog"},{"SurahNumber":18,"VerseNumber":2,"Text":"Matitho, ka an Iyan kapakiiktiyari so siksa a sangat a phoon Rkaniyan, go an Iyan mapanothol ko miyamaratiyaya a siran so giinggalbk ko manga pipiya, a mataan! a adn a bagian iran a balas a mapiya"},{"SurahNumber":18,"VerseNumber":3,"Text":"Matatatap siran on sa dayon sa dayon"},{"SurahNumber":18,"VerseNumber":4,"Text":"Go an Iyan mapakaiktiyar so siran a mitharo sa: \"Kominowa so Allah sa wata"},{"SurahNumber":18,"VerseNumber":5,"Text":"Daa katao iran on, ago so manga loks iran. Miyakala a katharo a pphakambowat phoon ko manga ngari iran. Da a gi iran tharoon a rowar sa kabokhag"},{"SurahNumber":18,"VerseNumber":6,"Text":"Na masikn a mapakapaggt ka a ginawang ka (ya Mohammad), makapantag ko manga rarad iran odi ran paratiyaya a angkai a tothol sa makapantag sa boko"},{"SurahNumber":18,"VerseNumber":7,"Text":"Mataan! a Skami na biyaloy Ami so matatago ko lopa a parahiyasan iyan, ka an Ami siran katpngi o antawaa kiran i taralbi a mapiya i galbk"},{"SurahNumber":18,"VerseNumber":8,"Text":"Na mataan! a Skami na adn dn a pmbalowin Ami a matatago on a lopa kabagabagas"},{"SurahNumber":18,"VerseNumber":9,"Text":"Ba aya tangkap ka na mataan! a so manga taw ko liyang ago so migagaang on na miyabaloy siran a pd ko manga tanda Ami a pakammsa"},{"SurahNumber":18,"VerseNumber":10,"Text":"Gowani a magapas so manga ngongoda ko liyang: \"Na pitharo iran: Kadnan Ami, bgi kaming Ka phoon Rka sa limo, go tanorang Ka rkami so btad Ami sa toroan"},{"SurahNumber":18,"VerseNumber":11,"Text":"Na piyakatorog Ami siran ko liyang, ko manga ragon a maiitong"},{"SurahNumber":18,"VerseNumber":12,"Text":"Oriyan iyan na piyakagogonao Ami siran, ka an Ami mapnto o antawaa ko dowa lompok i miyakatndo ko masa a kiyathay ran"},{"SurahNumber":18,"VerseNumber":13,"Text":"Skami na pphanotholn Ami rka (ya Mohammad) so totholan kiran sii ko bnar: Mataan! a siran na manga ngongoda a piyaratiyaya iran so Kadnan iran, na inomanan Ami siran sa toroan"},{"SurahNumber":18,"VerseNumber":14,"Text":"Go piyakabagr Ami so manga poso iran: Gowani a gomanat siran na pitharo iran: \"Aya Kadnan Ami na so Kadnan o manga langit ago so lopa: da dn a phangniyan Ami a salakaw Rkaniyan a tohan: Sabnsabnar a o sowa ami oto na miyakatharo kami sa miyakalpas (a katharo)"},{"SurahNumber":18,"VerseNumber":15,"Text":"Siran aya a pagtaw Ami na kominowa siran sa salakaw Rkaniyan a manga tohan: Ino a da a khitalingoma iran kiran a katantowan a mapayag? Na ba adn a lawan a darowaka ko taw a inangkob iyan so Allah sa kabokhag"},{"SurahNumber":18,"VerseNumber":16,"Text":"Na amay ka ganatan iyo siran ago so pzimbaan iran, a salakaw ko Allah, na pagapas kano ko liyang: Ka saboyagan kano o Kadnan iyo ko limo Iyan, go thiyagaran kano Niyan sa rangkap o btad iyo"},{"SurahNumber":18,"VerseNumber":17,"Text":"Na pkhaylaing ka so alongan, a igira a somibang, na miraramig ko liyang iran sa tampar sa kawanan, na igira a somidp, na pkhaawat kiran sa tampar sa diwang, a sii siran matatago ko madaya on. Giyoto man na pd ko manga tanda o Allah: Na sadn sa toroon o Allah na skaniyan i phakakdg ko ontol; na sadn sa dadagn Iyan, na ding ka dn mitoon sa panarigan a makanggonanao ron"},{"SurahNumber":18,"VerseNumber":18,"Text":"Na aya tangkap ka kiran na khipag-unaw, a oba di siran na khitotorogn; na gii Ami siran pakakhlikhlidn sa tampar sa kawanan go sa tampar sa diwang: Na so aso iran na igagamba iyan so dowa kamonamona niyan ko gimowa: O maylaing ka siran na katalikhodan ka siran dn sa kapalagoy, go mapnopno ka kiran dn a kalk"},{"SurahNumber":18,"VerseNumber":19,"Text":"Na giyaya i kiyapakagogonawa Mi kiran, ka an siran makapamagizai. Pitharo o mitharo a pd kiran a: \"Pira i kiyathay niyo?\" Pitharo iran a: \"Aya kiyathay tano na salongan, odi na sabaad sa salongan\". Pitharo (o sabaad kiran) a: \"So Kadnan iyo i Matao ko kiyathay niyo. Na sogoa niyo so isa rkano rakhs o pirak iyo wai sii ko bandar a ingd: Na pangilaylay sa sadn sa soti a pangn´ngkn na wita niyan rkano, a pagpr a phoon Rkaniyan: Go lalanat, go di kano niyan dn phakitokawi sa isa a taw"},{"SurahNumber":18,"VerseNumber":20,"Text":"Mataan! a siran na o katokawi kano iran, na radiyamn kano iran, odi na pakakasowin kano iran ko okit iran, na di kano dn makaslang sa maliwanag samawto sa dayon sa dayon"},{"SurahNumber":18,"VerseNumber":21,"Text":"Na giyaya i kiyapayag Ami kiran, ka an iran katokawi a mataan! a so diyandi o Allah (a kawyag ko alongan a qiyamah) na bnar, go mataan! a so bangkit na da a sangka a madadalm on. Gowani ko pphangasasawalan kiran so btad iran. Na pitharo iran: \"Mbalay kano ko obay ran sa walay\": So Kadnan iran i taralbi a Matao kiran: Pitharo o siran a miyakasogat siran ko kpit iran a: \"Mbaal tano dn ko obay ran sa masjid"},{"SurahNumber":18,"VerseNumber":22,"Text":"Adn a ptharo kiran sa: Tlo, a ika pat iran so aso iran; go adn a ptharo kiran sa lima, a ika nm iran so aso iran; kapangsar sa gaib; go adn a ptharo kiran: Sa pito, a ika walo iran so aso iran. Tharoang ka a: \"So Kadnan ko i taralbi a Matao ko bilangan iran\"; da a matao kiran a rowar ko mayto. Na di ka pakipzasawala makapantag kiran, inonta so kapakizasawala a mapayag, go da a pagizaing ka kiran sa makapantag kiran a isa bo"},{"SurahNumber":18,"VerseNumber":23,"Text":"Na ding ka dn ptharoa! ko apiya antonaa i: \"Mataan! a sakn na pnggolawlaang ko to amag"},{"SurahNumber":18,"VerseNumber":24,"Text":"Inonta (o banayn kawn a:) \"Omiyog so Allah!\". Go tadming ka so Kadnan ka igira a miyalipat ka, go tharoang ka a: \"Masikn a toroon ako o Kadnan ko sii ko marani a di giyai a ontol"},{"SurahNumber":18,"VerseNumber":25,"Text":"Na miyakatarg siran ko liyang iran sa tlo gatos ragon, na inomanan iran sa siyaw (ragon)"},{"SurahNumber":18,"VerseNumber":26,"Text":"Tharoang ka a: \"So Allah i taralbi a Matao ko kiyathay a kiyapakatarg iran: - rk Iyan so mapag-uma ko manga langit ago so lopa: Sayana a Lambasi-kaylay Skaniyan, go sayana a Malambti-kapamamakin´g! Da a bagian iran a salakaw Rkaniyan a panarigan; go da a phakasakoto Niyan ko kokoman Iyan a isa bo"},{"SurahNumber":18,"VerseNumber":27,"Text":"Na batiyaang ka so initoron rka ko kitab o Kadnan ka: da a phakasambi ko manga katharo Iyan, go da dn a khatoon ka a salakaw Rkaniyan a kaphagapasan"},{"SurahNumber":18,"VerseNumber":28,"Text":"Na gnggnang ka a ginawang ka rakhs o siran a pzimbaan iran so Kadnan iran ko kapipita, go so kagabigabi, a kabaya iran so kasosoat Iyan; go di siran plpasa o dowa matang ka, sa kabaya aka sa parayasan ko kawyagoyag ko doniya; go ding ka pagonoti so taw a piyakilipatan Ami ko poso iyan so tadm Rkami, go inonotan iyan so kabaya iyan a ribat, go mimbaloy so btad iyan a miyakalpas"},{"SurahNumber":18,"VerseNumber":29,"Text":"Na tharoang ka a: \"So bnar na phoon ko Kadnan iyo: Na sadn sa khabaya, na paratiyaya, go sadn sa khabaya, na khapir: Mataan! a Skami na pithiyagaran Ami so manga darowaka sa apoy, khalikopan siran o manga kadg iyan; na amay ka mangni siran sa inomn na pakainomn siran sa ig a lagid o totonagn a timbga, a phakatotong ko manga paras. Piyakasisingay a inomn! Go miyakaratarata a darpa"},{"SurahNumber":18,"VerseNumber":30,"Text":"Mataan! a so siran a miyamaratiyaya, go pinggalbk iran so manga pipiya, na mataan! a Skami na di Ami ndadasn so balas ko taw a miphiyapiya sa galbk"},{"SurahNumber":18,"VerseNumber":31,"Text":"Siran man i khibagian ko manga sorga a tatap, a pphamangondas ko kababaan iran so manga lawasayg: Phangimowan siran roo ko manga salnda a bolawan, go makapnditar siran sa nditarn a gadong a manipis a sotra, go makapal a sotra; gii siran roo zandasandang ko manga kantir. Pakalma a balas! Go miyakapiyapiya a darpa"},{"SurahNumber":18,"VerseNumber":32,"Text":"Na mbaaling ka kiran a ibarat, a dowa mama a: Singgayan Ami so isa on sa dowa a asinda a manga anggor go piyakalibtan Ami a dowa oto sa korma; go biyaloy Ami so pagltan a dowa oto a babasoka"},{"SurahNumber":18,"VerseNumber":33,"Text":"Oman i isa sa dowaya a asinda na pkhibgay niyan so onga niyan, go da a khorangn iyan on a mayto bo: Na piyaka ondas an Ami so lmbak a dowa oto sa lawasayg"},{"SurahNumber":18,"VerseNumber":34,"Text":"Na miyakatimo sa manga onga: Na pitharo iyan ko pd iyan a skaniyan na pphangandagan iyan a: \"Sakn i madakl a di ska i tamok, go tanto a mabagr i manga tabanga"},{"SurahNumber":18,"VerseNumber":35,"Text":"Na somiyold ko asinda niyan ko gii niyan kandarowakai sa ginawa niyan: Pitharo iyan a: \"Adi ko praotn a kirakira a ba ini maylang sa dayon sa dayon"},{"SurahNumber":18,"VerseNumber":36,"Text":"Go di ko praotn a kirakira i so bangkit na ba makatindg: Na ibt o makandod ako ko Kadnan ko, na mataan! a phakatoon ako dn sa tomo a di giyai a darpa a khandodan"},{"SurahNumber":18,"VerseNumber":37,"Text":"Pitharo on o pd iyan, a gii ron makizinmbaga a: \"Inong ka pagongkira so (Allah a) inadng ka Niyan a phoon sa botha, oriyan iyan na phoon sa notfa, oriyan iyan na pithaong ka Niyan a mama"},{"SurahNumber":18,"VerseNumber":38,"Text":"Ogaid na (sakn na miyagikral ako sa) Skaniyan so Allah, a Kadnan ko, na da a izakoto akn ko Kadnan ko a isa bo"},{"SurahNumber":18,"VerseNumber":39,"Text":"Na inong ka da tharoa isako somold ka ko asindang ka a: Sadn sa kabaya o Allah! Da a bagr odi sii ko Allah! apiya aya kapkhaylayang ka rakn na sakn na mayto a di ska i tamok ago moriyataw"},{"SurahNumber":18,"VerseNumber":40,"Text":"Na matatangkd a mbgan ako o Kadnan ko sa tomo a di so asindang ka, na botawanan Iyan (so asindang ka) sa manga lthi a phoon ko langit, na mabaloy a lopa a miyagnasnas"},{"SurahNumber":18,"VerseNumber":41,"Text":"O di na mabaloy so ig on a somnp, na ding ka dn oto magaga mbabanog"},{"SurahNumber":18,"VerseNumber":42,"Text":"Na miyailang so pr iyan, na miyabaloy a dii niyan mapakakhosowa so dowa a palad iyan makapantag ko miyanggasto niyan on, a giyoto na miyangaggba so manga taar on, sa gii niyan matharo: \"Hay o babo da a minisakoto akn ko Kadnan a isa bo"},{"SurahNumber":18,"VerseNumber":43,"Text":"Na da a miyabaloy ron a pagtaw a makaphananabang on a salakaw ko Allah, go da niyan malinding a ginawa niyan"},{"SurahNumber":18,"VerseNumber":44,"Text":"Roo man na so parinta na rk o Allah, a Ontol. Skaniyan i Mapiya-ikabalas, go Mapiya a khabolosan"},{"SurahNumber":18,"VerseNumber":45,"Text":"Na payagang ka kiran so ibarat o kawyagoyag ko doniya: Lagid o ig a piyakatoron Ami skaniyan phoon ko kawang: Na miyakazaosaog sa sabap rkaniyan so manga mangngto ko lopa, (na sa oriyan iyan) na mimbaloy a gapok, a ipkhayambr skaniyan o manga ndo: Na tatap a so Allah sii ko langowan taman na Gaos Iyan"},{"SurahNumber":18,"VerseNumber":46,"Text":"So tamok ago so manga moriyataw na (matag) parahiyasan ko kawyagoyag ko doniya: Na so manga tatap a manga pipiya, i taralbi a mapiya a balas sii ko Kadnan ka, go taralbi a mapiya a aarapn"},{"SurahNumber":18,"VerseNumber":47,"Text":"Na (tadming ka) so alongan a pakalalakawn Ami so manga palaw, na maylaing ka so lopa a mamamayas, go timoon Ami siran, na da a ibagak Ami kiran a isa bo"},{"SurahNumber":18,"VerseNumber":48,"Text":"Na ipangadap siran ko Kadnan ka a zasaasaap siran, (tharoon o Allah:) \"Sabnsabnar a miyakaoma kano Rkami sa lagid o kiya adn Ami rkano ko paganay a kiyaokitan: Kna, ka initgo niyo a da dn a isnggay Ami rkano a taalik (a kakhawyag iyo)"},{"SurahNumber":18,"VerseNumber":49,"Text":"Na mibtad so daptar, na maylaing ka so manga baradosa a maalk siran phoon ko nganin a matatago on; go matharo iran: \"Hay miyabinasa tano! antona ini a daptar! a da a plaoon iyan a mayto go da a mala, a ba niyan da maytong\". Na mawma iran on so pinggalbk iran a makamamasa: Na da a zalimbotan o Kadnan ka a isa bo"},{"SurahNumber":18,"VerseNumber":50,"Text":"Na gowani na pitharo Ami ko manga malaikat a: \"Pangalimbabaan kano ko Adam\": Na miyangalimbabaan siran inonta so iblis. Skaniyan na pd ko manga jinn, na siyangka iyan so sogoan o Kadnan iyan. Ba niyo khowaa skaniyan ago so manga tonas iyan a manga panarigan a izambi iyo Rakn? A siran na manga ridoay niyo! Sayana a marata a kiyasambi a manga darowaka"},{"SurahNumber":18,"VerseNumber":51,"Text":"Kna a ba Akn kiran piyakizaksian a kiya adna ko manga langit ago so lopa, odi na so kiya adna ko manga ginawa iran: Go kna a ba Akn kinowa so phamakadadag a manga tabanga"},{"SurahNumber":18,"VerseNumber":52,"Text":"Na (tadming ka) so alongan a tharoon (o Allah) a: \"Tawaga niyo so inipririmbang iyo Rakn, a siran so initgo niyo\"; na panongganowin iran siran, na di iran siran masmbag na tagoan Ami so pagltan iran sa landng a phakabinasa"},{"SurahNumber":18,"VerseNumber":53,"Text":"Na kasandngan o manga baradosa so apoy na matangkd iran a mataan! a siran na khawlog siran on: Go da a matoon iran a milidas on"},{"SurahNumber":18,"VerseNumber":54,"Text":"Na sabnsabnar a pizalinsalin Ami magosay sangkai a Qor´an, ko manga manosiya so oman i ibarat: Na tatap a so manosiya, na lbi a madakl i kapamawal ko apiya antonaa"},{"SurahNumber":18,"VerseNumber":55,"Text":"Na da a miyakarn ko manga manosiya ko kapakaparatiyaya iran, isa ko makawma kiran so toroan, ago so kapakapangni ran sa maap ko Kadnan iran, a rowar sa kaphakatalingoma kiran o kiyawkitan o miyanga o ona, odi na so, kaphakatalingoma kiran o siksa a mithomlanga (iran)"},{"SurahNumber":18,"VerseNumber":56,"Text":"Na da a kiyasogo Ami ko manga sogo a rowar sa pakaphamanotholn siran sa mapiya, go phamakaiktiyar siran: Na ipphamawal o siran a miyamangongkir so ribat, ka imbinasa iran oto ko bnar, go kinowa iran so manga ayat Akn go so piyakiiktiyaran kiran a kasandagan"},{"SurahNumber":18,"VerseNumber":57,"Text":"Na ba adn a taw a makalawan a darowaka ko taw a minindao ron so manga ayat o Kadnan iyan, na tiyalikhodan iyan, go piyakalipatan iyan so miyanggalbk o dowa lima niyan (a dosa)? Mataan! a Skami na tiyagoan Ami so manga poso iran sa manga totop, ka an iyan di khasabot, go (tiyagoan Ami) so manga tangila iran, sa kabngl. Na apiya pn tawagn ka siran ko toroan, na di siran dn phakaontol samawto sa dayon sa dayon"},{"SurahNumber":18,"VerseNumber":58,"Text":"Na so Kadnan ka a Manapi, i Khirk ko limo. O dan´ga Niyan siran sabap ko pinggalbk iran, na mataan! a kapnggagaanan Iyan kiran so siksa: Kna, ka adn a bagian iran a taalik, na da dn a matoon iran a salakaw Rkaniyan a kapagapasan"},{"SurahNumber":18,"VerseNumber":59,"Text":"Na Giyang koto a (taw ko) manga ingd na bininasa Mi siran ko kiyandarowaka iran; go tiyagoan Ami so kakhabinasa iran sa taalik"},{"SurahNumber":18,"VerseNumber":60,"Text":"Na gowani na pitharo o Mosa ko mangoda niyan a: \"Di ako tharg taman sa di ako misampay ko kiyambaratmowa an o dowa kalodan, odi na makapopos ako sa phipira ragon"},{"SurahNumber":18,"VerseNumber":61,"Text":"Na kagiya a iraot siran ko kiyambaratmowa an a dowa oto (a kalodan), na kiyalipatan iran so sda iran, na miyakambaal sa lalan iyan ko kalodan a okita (a kiyamaraan)"},{"SurahNumber":18,"VerseNumber":62,"Text":"Na kagiya a makalpas siran na pitharo iyan ko mangoda niyan: \"Witang ka sii so ipaghoto ta; sabnsabnar a riyaot ta sa kaphlalakaw ta ini a dokaw"},{"SurahNumber":18,"VerseNumber":63,"Text":"Pitharo (o mangoda niyan) a: \"Ino miyailaing ka gowani ko domkhata ko lakongan? Na mataan! a sakn na kiyalipatang ko so sda: Na da a lominipat rakn on ko kaaloya ko ron a rowar ko shaytan: Na miyakambaal sa lalan iyan ko kalodan a pakammsa"},{"SurahNumber":18,"VerseNumber":64,"Text":"Pitharo (o Mosa) a: \"Giyoto man so pphlolobaan ta\": Na komiyasoy siran ko kiyaiposan iran, sa gi iran panondogn so lakaw iran"},{"SurahNumber":18,"VerseNumber":65,"Text":"Na miyakatoon siran sa isa a oripn, a pd ko manga oripn Ami, a bigan Ami skaniyan sa limo a phoon ko hadapan Ami, go inndao Ami skaniyan phoon ko hadapan Ami sa katao"},{"SurahNumber":18,"VerseNumber":66,"Text":"Pitharo on o Mosa: \"Ino o onota ko rka, sa undaon ka rakn so inindao rka a ontol"},{"SurahNumber":18,"VerseNumber":67,"Text":"Pitharo o (Khidhr) a: \"Mataan! a ska na di ka dn makagaga phantang sa kapagonot ka rakn"},{"SurahNumber":18,"VerseNumber":68,"Text":"Na andamanaya i kakhapantangang ka ko dang ka skaniyan szba a katao"},{"SurahNumber":18,"VerseNumber":69,"Text":"Pitharo o (Mosa) a: \"Khatkhad akong ka, omiyog so Allah, a mapantang: Go da a zorangng ko a sogoan ka"},{"SurahNumber":18,"VerseNumber":70,"Text":"Pitharo (o Khidhr): \"Na o pagonot ka rakn, na ding ka rakn pagizaan so apiya antonaa, taman sa di ko rka mapanothol sa mawsay i sabap iyan"},{"SurahNumber":18,"VerseNumber":71,"Text":"Na lomiyalakaw siran a dowa: Taman sa kagiya a makada siran ko awang, na libo niyan. Pitharo (o Mosa): \"Ba aya kiyalboang ka on na pagldn ka so taw ron? Sabnsabnar a miyakanggolawla ka sa shay´ a tanto a marata"},{"SurahNumber":18,"VerseNumber":72,"Text":"Pitharo iyan: \"Ba akn da tharoa a mataan! a ska na di ka dn makagaga phantang sa kapagonot ka rakn"},{"SurahNumber":18,"VerseNumber":73,"Text":"Pitharo (o Mosa): \"Di akong ka khararangiti sabap ko kiyalipat akn, go di akong ka phaliyogati ko miyanggolawla ko sa margn"},{"SurahNumber":18,"VerseNumber":74,"Text":"Na lomiyalakaw siran a dowa: Taman sa minithoona iran a bagowamama, na biyono iyan. Pitharo (o Mosa): \"Ino ka phamono sa baraniyawa a da a sala iyan ka da a miyabono iyan a taw? Sabnsabnar a minggolawla ka sa shay´ a mala a pakasisingay"}]}