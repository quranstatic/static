{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":21,"VerseNumber":1,"Text":"Chiwandichile ku wandu chiwalanjilo chao (chakwawalanga pa Kiyama), kutendaga wanganyao ali nkulilechelela ni kunyosya"},{"SurahNumber":21,"VerseNumber":2,"Text":"Ngachikwaichililaga chikumbusyo chilichose chasambano chakuumila kwa M’mbuje gwao, ikaweje kuti akasachipikanilaga aku alinkutenda chanache"},{"SurahNumber":21,"VerseNumber":3,"Text":"Mitima jao jichinyosyelaga, ni kusongonelanaga mwaasili awala walitendele lupuso kuti: “Ana aju (Muhammadi ﷺ) ninduni, pangawaga mundu mpele jenumanja? Ana nkuuwichilila usawi kutendaga jenumanja n’di nkulola?”"},{"SurahNumber":21,"VerseNumber":4,"Text":"Jwalakwe (Muhammadi ﷺ) jwatite: “Ambuje wangu akumanyilila lilowe (lililyose lyalikuwechetedwa) kumawunde ni petaka, soni Jwalakwe ni Jwakupikanichisya, Jwakumanyilila nnope.”"},{"SurahNumber":21,"VerseNumber":5,"Text":"Nambo wanganyao watite: “(Ayi yaakuwecheta Muhammadi ﷺ iwele) sagamisi syewanganyichilane.” (Ndawi jine akutiji): “Nambo jute kuilukanya (nsyene).” (Pane ni akutiji): “Nambo jwalakweju nkwimba ilaanga, basi ayiche nacho kukwetu chisimosimo mpela yawatite pakutumisyilidwa (achimitume) wandanda.”"},{"SurahNumber":21,"VerseNumber":6,"Text":"Nganiukulupilileje paujo pao musi uliose m’misi jatwajijonasile (namuno kuti twajitumichisye isimosimo), ana wanganyao ni takulupilile"},{"SurahNumber":21,"VerseNumber":7,"Text":"Ni nganitutumisyeje paujo penu (mmwe Muhammadi ﷺ) ikaweje wandu (ngawaga malaika) watwaliji nkwajuwulila (malowe), basi mwawusyani achimisyene lukumbukumbu (lwaindu yakala), nam’baga jenumanja ngankumanyilila"},{"SurahNumber":21,"VerseNumber":8,"Text":"Soni nganitwatenda (achimitumeo) kuwa ilu yangalya yakulya, nambo soni nganawa wandamo"},{"SurahNumber":21,"VerseNumber":9,"Text":"Kaneko twasimichisye chilanga chao (chakwakamuchisya kwa amagongo wao), basi ni twajokwele (achimitumeo) ni watwasachile (mwa akwakuya wao), ni twajonasile wakupelenganya malile (pasambi)"},{"SurahNumber":21,"VerseNumber":10,"Text":"Chisimu pamasile patuntuluchisye wanganyammwe Chitabu (Qur’an), mwalakwemo mwana chikumbusyo chenu, ana wangali lunda"},{"SurahNumber":21,"VerseNumber":11,"Text":"Ana misi jilingwa ja twajijonasile jajaliji nkutenda lupuso, ni twagumbile panyuma pao wandu wane"},{"SurahNumber":21,"VerseNumber":12,"Text":"Basi ndema jawaiweni ipotesi Yetu (kuti ikwika), jele ndemajo wanganyao walinjilile kuitila"},{"SurahNumber":21,"VerseNumber":13,"Text":"Nkatila, nambo m’bujile ku ayila (yasambi) yamwaliji nkusengwa nayo, ni m’malo mwenu, kuti m’buusyidwe (yachindimba champele Allah)"},{"SurahNumber":21,"VerseNumber":14,"Text":"Wanganyao watite (pagumila): “Ipotesi yetuwe! Chisimu uwwe twaliji walupuso.”"},{"SurahNumber":21,"VerseNumber":15,"Text":"Ni nganikuleka gumila kwaoko mpaka twatesile chisawu n’gunda wegungule, (soni mpaka) walitile (mwaukasalitilaga moto, wawile)"},{"SurahNumber":21,"VerseNumber":16,"Text":"Soni Uwwe nganitugumba mawunde ni mataka kwisa soni yaili chilikati chakwe mwamasanje"},{"SurahNumber":21,"VerseNumber":17,"Text":"Tungasache kulitendela chakunguluchila (mpela wakongwe ni mwanache), tungalitendele chalakwecho kuumila Kukwetu (mpela achakongwe waku Mbepo kapena achimalaika) tungawe wakuti tutende (yalakweyo)"},{"SurahNumber":21,"VerseNumber":18,"Text":"Nambo tukasachiponyaga chakuona pa chaunami ni kuchikasa wongo, basi pajele ndemajo chalakwe (chaunamicho) chikasatyoka. Soni ipotesi ni yenu ligongo lya yankusimbayo (yakunnambuchisya Allah kuti akwete wakongwe ni mwanache)"},{"SurahNumber":21,"VerseNumber":19,"Text":"Soni awele Wakwe (Allah) wosope wali kumawunde ni petaka, soni wali Kukwakwe (Achimalaika), wangalikwesya kuleka kun’galagatila soni wangapela (ni ibada)"},{"SurahNumber":21,"VerseNumber":20,"Text":"Akunswejesyaga chilo ni muusi wangatondowela"},{"SurahNumber":21,"VerseNumber":21,"Text":"Kapena (achimakafilio) alitendele milungu kuumila mwitaka, jalakwejo ni jikwimusya (wandu wawe)"},{"SurahNumber":21,"VerseNumber":22,"Text":"Ingawe mwalakwemo (kwinani ni pasi) mwana milungu jine jwangawaga Allah; mukajonasiche. Basi aswejele Allah M’mbuje jwa Arishi (Chindanda Chaulungu) ku (yakusakala) yaakusimba (achimakafili yakwayana ni Jwalakwe)"},{"SurahNumber":21,"VerseNumber":23,"Text":"Jwalakwe jwangawa nkuwusyidwa yajukutenda, nambo wanganyao ni watachiwusyidwa"},{"SurahNumber":21,"VerseNumber":24,"Text":"Kapena wanganyao alitendele milungu jinepe jwangawaga Jwalakwe? Jilani: “Ikani nao umboni wenu (payankuwechetayo). Achi ni chikumbusyo kwa wandinao (jajili Qur’an mwangalimo yankuwechetayo), nambo soni chikumbusyo kwa wa m’bujo mwangu (jajili Taurat, Zabur kwisa soni Injil mwangali soni yankuwechetayo).” Nambo kuti wajinji mwa wanganyao ngaakuchimanya chakuona, basi wanganyao ni akuwa wakunyosya"},{"SurahNumber":21,"VerseNumber":25,"Text":"Soni nganitutumisyeje ntenga jwalijose paujo penu (mmwe Muhammadi ﷺ) ikaweje kuti twan’juwulilaga yanti: “Pangali nnungu jwine (jwakuwajilwa kun’galagatila) ikaweje Une pe, basi ngalagatilani.”"},{"SurahNumber":21,"VerseNumber":26,"Text":"Soni wanganyao watite: “(Allah) Jwaukoto wejinji alitendele mwanache.” Kuswejela ni Kwakwe. Nambo (awala wakwagalagatila mpela Achimalaika, Isa ni Uzair awele) achikapolo wakuchimbichikwa"},{"SurahNumber":21,"VerseNumber":27,"Text":"Wanganyao wangannongolela Jwalakwe (Allah) kuwecheta, ni akupanganyaga (chilichose) kwa lilamusi Lyakwe"},{"SurahNumber":21,"VerseNumber":28,"Text":"Jwalakwe jukuimanya yaili paujo pao ni yamunyuma mwao, soni wanganyao wangachondelela (pajwalijose) ikaweje pamundu jwannonyele (Allah), soni wanganyao akuwa wakuligandasya ligongo lyakun’jogopa Jwalakwe"},{"SurahNumber":21,"VerseNumber":29,"Text":"Sano jwatawechete mwa wanganyao kuti: “Chisimu une ni nnungu ngawaga Jwalakwe (Allah).” Basi jwalakwe chitun’dipile Jahannama, iyyoyopeyo ni yatukasatiji pakwalipila walupuso"},{"SurahNumber":21,"VerseNumber":30,"Text":"Ana nganaiona awala achimakafili yanti mawunde ni mataka galiji genyambatikane, basi ni twaganyambatukulenye? Soni tugumbile kuumila m’mesi chaumi chilichose. Ana ngakukulupilila"},{"SurahNumber":21,"VerseNumber":31,"Text":"Ni tuwisile petaka yakunyichisya (gagali matumbi gausito), kuti litakwika mulyagwedanyichile wanganyao (litakalyo), nituwisile soni palakwepo matala gakusapanguka kuti wanganyao alijongolele (achimisyene kwakuja)"},{"SurahNumber":21,"VerseNumber":32,"Text":"Soni tuliwisile liwunde kuwa nsakasa wagosedwa, sano wanganyao akuitundumalila ilosyo yakwe (mpela lyuwa mwesi ni ndondwa pangaichetelela)"},{"SurahNumber":21,"VerseNumber":33,"Text":"Soni Jwalakwe ni Ajula juwagumbile chilo ni muusi, kwisa soni lyuwa ni mwesi, chilichose ching’ambila mwitala lyasyungulilo"},{"SurahNumber":21,"VerseNumber":34,"Text":"Soni nganitum’bicheje mundu jwalijose paujo penu (mmwe Muhammadi ﷺ) kuwa jwandamo, ana naga mmwe kuwa, wanganyao nichawe wandamo"},{"SurahNumber":21,"VerseNumber":35,"Text":"Ntima uliose uchipasya chiwa, ni tukun’dingaga ni yakusakala nambo soni ni yambone kuwa mayeso (gakun’dinjila kupilila kwenu ni kutogolela kwenu), soni Kukwetu tinchiuchisyidwa"},{"SurahNumber":21,"VerseNumber":36,"Text":"Soni pati am’bweni mmwe (Muhammadi ﷺ) awala wakanile, ngaakuntendelaga inepe ikaweje chipongwe (pakuwecheta kuti): “Ana aju ni jwaakwakolanga achimilungu wenu (mwachalu)?” Kutendaga wanganyao yakunkolanga (Allah) Jwaukoto wejinji wanyao akukana"},{"SurahNumber":21,"VerseNumber":37,"Text":"Mundu jugumbidwe kuwa jwakupupuluma. Sampano chinannosye wanganyammwe ilosyo Yangu (yakaiche ka ipotesi), basi ngasimunyanguya"},{"SurahNumber":21,"VerseNumber":38,"Text":"(Achimakafili) ni akasatiji: “Ana chele chilangachi chiyiche chakachi nam’baga jenumanja nkuwecheta yakuona?”"},{"SurahNumber":21,"VerseNumber":39,"Text":"Ingawe kuti akumanyilila awala wakanile ndema jatachitenda ngauchiga Moto kungope kwao, namuno kunyuma kwao (nganganawecheta yalakweyo), soni wanganyao ngasawa wakamuchisyidwa"},{"SurahNumber":21,"VerseNumber":40,"Text":"Nambo (Motowo) uchaichilila mwachisupuchisya ni uchamasya lunda, basi ngasakombola kuuwusya, nambo soni wanganyao ngasapedwa lipesa"},{"SurahNumber":21,"VerseNumber":41,"Text":"Soni chisimu chene achimitenga (wajinji) watendedwe chipongwe paujo penu (mmwe Muhammadi ﷺ), nambo (mbesi jakwe) awala wawaliji nkutenda chipongwe mwa jamanjao, yasyungwile (ipato) yawaliji nkuitendela chipongwe"},{"SurahNumber":21,"VerseNumber":42,"Text":"Jilani: “Ana nduni jwampaka an’gose jenumanja chilo ni muusi ku (ilagasyo ya Allah) Jwaukoto wejinji?” Nambo wanganyao akuwa wakukutundumalila kunkumbuchila M’mbuje gwao"},{"SurahNumber":21,"VerseNumber":43,"Text":"Kapena akwete wanganyao milungu jakwasiwilila (kuilagasyo) wangawaga Uwwe? Jalakwe (milungu jaojo), jangawa nkupakombola kulikamuchisya jisyene (nimpaka jikombole kwakamuchisya wane)? Soni jalakwejo nganijiwa jigosedwe Kukwetu"},{"SurahNumber":21,"VerseNumber":44,"Text":"Nambo kuti twasengwasisye wanganyao ni achatati wao mpaka jalewipe kukwao ndawi (jaumi wao). Ana ngaakuiona yanti Uwwe tukuliyichilila litaka ni kulinandiyaga mpika wakwe (wa ulamusi wao waukafili)? Ana wanganyao ni watawe wakupunda"},{"SurahNumber":21,"VerseNumber":45,"Text":"Jilani (mmwe Muhammadi ﷺ): “Chisimu une nguntetela wanganyammwe ni malowe (ga Allah).” Nambo asiiwa nganawa apikene m’bilango, (namuno) achiteteledwaga"},{"SurahNumber":21,"VerseNumber":46,"Text":"Nambo kalikatite kaakwaye kambungo kaipotesi ya Ambuje wenu, chisimu chene mpaka ajile: “Ipotesi yetuwe! Chisimu uwwe twaliji waalitenda lupuso.”"},{"SurahNumber":21,"VerseNumber":47,"Text":"Ni tuchiwika masikelo gachilungamiko pa lisiku lya Kiyama, basi mundu jwalijose ngasatendedwa lupuso pachilichose, natamuno (chinducho) chichiwe chausito wati mpela lupele lwa mbumbi (tanaposi), tuchiika nacho; soni Uwwe tukwanila kuwa Akuwalanjila"},{"SurahNumber":21,"VerseNumber":48,"Text":"Soni chisimu chene Uwwe twampele Musa ni Haruna (Chitabu), chakulekanganya (chilikati cha yakuona ni yaunami, chachaliji) soni lumuli ni chikumbusyo kwa wandu wawoga (wakun’jogopa Allah)"},{"SurahNumber":21,"VerseNumber":49,"Text":"Awala waakun’jogopa M’mbuje gwao mwangali kum’bona, soni wanyao Kiyama akasajijogopaga"},{"SurahNumber":21,"VerseNumber":50,"Text":"Sano aji (Qur’an) ni chikumbusyo chaupile chatuchitulwisye; ana jenumanja chalakwechi ni nkuchikana"},{"SurahNumber":21,"VerseNumber":51,"Text":"Soni chisimu chene Uwwe twampele Ibrahima chongoko chakwe kala (kuuchanda), nitwaliji nkummanya chenene"},{"SurahNumber":21,"VerseNumber":52,"Text":"Pandema jawawechete kwa babagwe ni wandu wakwe kuti: “Ana niyapi ayi isanamu yankuwa jenumanja nchijendelechelaga kuigalagatila?”"},{"SurahNumber":21,"VerseNumber":53,"Text":"Wanganyao watite: “Twasimene achatati wetu achiigalagatilaga.”"},{"SurahNumber":21,"VerseNumber":54,"Text":"Jwalakwe jwatite: “Chisimu chene jenumanja ni achatati wenu m’bele mukusokonechela kwakuonechela.”"},{"SurahNumber":21,"VerseNumber":55,"Text":"Wanganyao watite: “Ana ntuwichilile niyakuona kapena n’di mwa akutenda chanache?”"},{"SurahNumber":21,"VerseNumber":56,"Text":"Jwalakwe jwatite: “(Ngwamba), nambo m’mbuje gwenu ni M’mbuje jwa kumawunde ni petaka Ajula juwaigumbile yalakweyo, soni une payalakweyo ndili mwa akutendela umboni.”"},{"SurahNumber":21,"VerseNumber":57,"Text":"“Soni ngunnumbila Allah! Chisimu une chindende malindi (gakuijonanga) isanamu yenu panyuma pagalauka ni kulosya migongo jenu (kwaulaga kwakuja kwenu).”"},{"SurahNumber":21,"VerseNumber":58,"Text":"Basi ni waitesile (isanamu ila) kuwa ipande-ipande ni kusigasya chachikulungwa chakwe, kuti wanganyao awujile ku chalakwecho"},{"SurahNumber":21,"VerseNumber":59,"Text":"Wanganyao watite: “Ana nduni jwatesile yalakweyi ku milungu jetu? Chisimu jwalakwejo juwele mwa akutenda lupuso kusyene.”"},{"SurahNumber":21,"VerseNumber":60,"Text":"(Wane) watite: “Tumpikene nchanda jwinejwakwe juli nkwapakana wanganyao, jukuwilanjikwa Ibrahima.”"},{"SurahNumber":21,"VerseNumber":61,"Text":"Wanganyao watite: “Ikani najo pameso pa wandu kuti atendele umboni.”"},{"SurahNumber":21,"VerseNumber":62,"Text":"Wanganyao watite: “Ana ni mmwe wantesile yalakweyi ku milungu jetu, E mmwe Ibrahima?”"},{"SurahNumber":21,"VerseNumber":63,"Text":"Jwalakwe jwatite: “(Ngawa une), nambo aju jwankulungwa jwaoju ni jwatesile yalakweyi, basi mwawusyani wanganyawa nawaga wakuwechetaga.”"},{"SurahNumber":21,"VerseNumber":64,"Text":"Basi wagalauchilene achimisyene niwatite: “Chisimu wanganyammwe ni wan’di walupuso (pangajigosa milunguji).”"},{"SurahNumber":21,"VerseNumber":65,"Text":"Kaneko wajinamisye mitwe jao (nikuujila kunganisyo syao syachijinga) ni watite: “Chisimu chene mmwe nkumanyilila yanti wanganyawa nganawa awechete (uli kututenda chipongwe chanti iyyo)?”"},{"SurahNumber":21,"VerseNumber":66,"Text":"Jwalakwe jwatite: “Ana ni nkuigalagatila ichindu yangawa nkunkamuchisya chilichose kunneka Allah, soni yangawa nkumpa ilagasyo?”"},{"SurahNumber":21,"VerseNumber":67,"Text":"“Kunyosyeka ni kwenu pamo ni ayila yankuigalagatila kunneka Allah, ana wangali lunda?”"},{"SurahNumber":21,"VerseNumber":68,"Text":"Wanganyao watite: “Munchomani moto, ni nkulupusye milungu jenu, naga jenumanja nkusaka kutenda (chitendo basi tendani yele).”"},{"SurahNumber":21,"VerseNumber":69,"Text":"Uwwe twatite: “E mmwe amoto! Um’be wakusisima ni wantendele kwa Ibrahima.”"},{"SurahNumber":21,"VerseNumber":70,"Text":"Ni wansosele jwalakwe yakusakala, nambo Uwwe twatesile wanganyao kuwa wakwasika kusyene"},{"SurahNumber":21,"VerseNumber":71,"Text":"Ni twan’jokwele jwalakwe ni Lutwi (ni kwapeleka) ku chilambo achila (cha Shami) chatwachipele upile ligongo lya iwumbe (yakutama mwalakwemo)"},{"SurahNumber":21,"VerseNumber":72,"Text":"Ni twampele jwalakwe Isihaka, ni ntuka wakonjechesya (chachili chisukulu chakwe) Yaakuubu, soni wosope wene twatesile kuwa wambone"},{"SurahNumber":21,"VerseNumber":73,"Text":"Ni twatesile kuwa achinnongola, wawaliji nkwajongola (wandu) ni ulamusi Wetu, ni twajuwulile wanganyao yakupanganya yambone, ni kwimika Swala mwakolosya, ni kutola Zaka, nambo soni waliji nkutugalagatila Uwwe pe"},{"SurahNumber":21,"VerseNumber":74,"Text":"Nambo soni Lutwi twampele lunda lwakusokoka kwisa soni umanyilisi, nitwan’jokwele ku Musi wawaliji nkutenda yausakwa, chisimu wanganyao waliji wandu wakusakala, wakunyosya"},{"SurahNumber":21,"VerseNumber":75,"Text":"Nitwan’jinjisye jwalakwe mu ukoto Wetu, chisimu jwalakwe jwaliji muwandu wambone"},{"SurahNumber":21,"VerseNumber":76,"Text":"Soni (munkumbuchilani) Nuhu, ndema ja jwawilasile kalakala (pakutuwenda), basi Uwwe ni twan’jitiche, soni ni twan’jokwele jwalakwe ni wapewasa wakwe ku taabu jekulungwa"},{"SurahNumber":21,"VerseNumber":77,"Text":"Ni twanchenjele kuwandu wawaliji nkukanila ma Aya Getu, chisimu wanganyao waliji wandu wakusakala. Basi ni twamisisye wosope wene"},{"SurahNumber":21,"VerseNumber":78,"Text":"Soni (munkumbuchilani) Daudi ni Sulaimana, pandema jawaliji nkwilanya magambo ga n’gunda. Ndema jasyalilemo chilo mbusi sya wandu wane. Sano Uwwe nitwaliji Mboni pachiilanyo chaocho"},{"SurahNumber":21,"VerseNumber":79,"Text":"Ni twantesile Sulaimana kuwa jwagamanya chenene (magambogo kajilanye kakwe kwapunda babagwe), sano jwalijose mwa wanganyao twampele chiilanyo chambone ni umanyilisi. Ni twagajepepesye matumbi ni ijuni kuti iweje inankunswejesya (Allah) pamo ni Daudi, ni twalijitu Uwwe Akutenda (yosope yeneyi)"},{"SurahNumber":21,"VerseNumber":80,"Text":"Ni twan’jiganyisye (Daudi) kapanganye ka iwaalo yachisyano (yapangondo) ligongo lya jenumanja, kuti iwe inankun’gosa pa kumenyana kwenu, ana jenumanja n’di wakutogolela"},{"SurahNumber":21,"VerseNumber":81,"Text":"Sano nombe najo Sulaimana twan’jepepachisye mbungo jachimbunga, jajaliji nkwenda kwa ulamusi wakwe kuja kuchilambo chatwachipele upile (chilambo cha Shami), nitwalijitu Uwwe pachindu chilichose Wachimanya chenene"},{"SurahNumber":21,"VerseNumber":82,"Text":"Nambo soni m’mashetani mwaliji mwana wawaliji nkuntiwilila (Sulaimanajo m’mbwani kuja kunsosela ngalekale), ni waliji nkupanganya soni masengo gane gangawaga gele (mpela yakutawatawa). Ni twaliji Uwwe tuli nkwalonda wanganyao"},{"SurahNumber":21,"VerseNumber":83,"Text":"Soni (munkumbuchilani) Ayyubu, ndema jajwawilasile Ambujegwe (pakwawenda) kuti: “Chisimu une gangwayiye masausyo, sano Mmwe ni Wachanasa channope kwapunda wachanasa wosope.”"},{"SurahNumber":21,"VerseNumber":84,"Text":"Basi ni twan’jitiche, ni twantyochesye masausyo gajwaliji nago, ni twampele wapewasa wakwe, ni konjechesya soni pawanganyao wane wanti mpela wawowo, (twantendele yosope yeneyi kuwa) ukoto wakuumila Kukwetu, ni (kuti chiwe) chikumbusyo kwa akutenda ibada"},{"SurahNumber":21,"VerseNumber":85,"Text":"Soni (munkumbuchilani) Ismaila, Idrisa ni Dhul-Kifli (Yesaya), wosope wenewa waliji mwa akupilila"},{"SurahNumber":21,"VerseNumber":86,"Text":"Soni twajinjisye mu ukoto Wetu, chisimu wanganyao waliji mu wandu wambone"},{"SurahNumber":21,"VerseNumber":87,"Text":"Soni (munkumbuchilani) Dhun-Nun (Yunusu), ndema jajwauwigwisye ulendo juli jugasabiche, basi ni jwaganichisyaga yanti Uwwe ngatumpa ipotesi iliyose, ni jwagumisile m’chipi (cha m’matumbo mwasomba jajammisile) juchitiji: “Pangali nnungu jwine (jwakuwajilwa kun’galagatila) ikaweje Mmwe, kuswejela ni Kwenu. Chisimu une mbele mwa akulitenda lupuso.”"},{"SurahNumber":21,"VerseNumber":88,"Text":"Basi ni twan’jitiche, ni twan’jokwele kumadandausi, soni iyyoyopeyo ni yatukasatiji pakwajokola wakulupilila"},{"SurahNumber":21,"VerseNumber":89,"Text":"Soni (munkumbuchilani) Zakariya, ndema jajwawilasile Ambujegwe (pakwawenda) kuti: “Ambuje wangu! Ngasimuneka jikape (jwangali mwanache), soni Mmwe ni Wambone nnope kwapunda wawinjila wosope.”"},{"SurahNumber":21,"VerseNumber":90,"Text":"Basi ni twan’jitiche, ni twampele Yahaya, ni twankolochesye soni wankwakwe (kuti awisikale). Chisimu wanganyao waliji wachitema pakutenda yambone, soni waliji nkutuwenda mwakusachilila umbone nambo soni mwawoga, ni waliji soni wakulinandiya Kukwetu"},{"SurahNumber":21,"VerseNumber":91,"Text":"Soni (munkumbuchilani Maryam) ajula jwawaugosile utukani wakwe, ni twapepelele mwa jwalakwe (umi) kuumila kwa Nsimu Wetu (Jibulilu ni kupagwa Isa jwangali babagwe), ni twantesile jwalakwe ni mwanagwe kuwa chilosyo kwa iwumbe yosope"},{"SurahNumber":21,"VerseNumber":92,"Text":"Chisimu awu nkutula wenu (wa Usilamu), ni nkutula umpepe, soni Une ni M’mbuje gwenu, basi mungalagatilani Une (Jikape)"},{"SurahNumber":21,"VerseNumber":93,"Text":"Ni watindene wanganyao (wandu wakwakuya achimitume) yakwayana ni dini jao (ni kuwa mikutula-mikutula). Wosope weneo Kukwetu tachiujila"},{"SurahNumber":21,"VerseNumber":94,"Text":"Sano jwachatende itendo yambone kutendaga juli jwakulupilila, nikuti masengo gakwego ngasigakanidwa, soni chisimu Uwwe tukunnembela jwalakwe (masengo gakwego m’chitabu mwakwe)"},{"SurahNumber":21,"VerseNumber":95,"Text":"Soni ikanyisyidwe ku (wandu wa) musi uliose watwaujonasile kuti wanganyao nganawa awujiile (ku duniya Kiyama nkanijiyiche)"},{"SurahNumber":21,"VerseNumber":96,"Text":"Kwikanila ndema jatachiugulidwa Yaajuju ni Maajuju, soni wanganyao tachiwa ali nkutuluka mwakangamala pachikwesya chilichose (wakukuwatanganya)"},{"SurahNumber":21,"VerseNumber":97,"Text":"Ni chichiwandichila chilanga chakuona (Kiyama), basi pajele ndemajo ichiwa yanti meso ga awala wawakanile gachikolondoka aku achitiji: “Ipotesi yetuwe! Chisimu uwwe twaliji nkuikwanjila yalakweyi, nambo soni twaliji waalitenda lupuso.”"},{"SurahNumber":21,"VerseNumber":98,"Text":"Chisimu wanganyammwe ni ayila yankuigalagatila kunneka Allah tinchiwa sasu sya ku Jahannama, wanganyammwe jalakwejo tinchijijinjila"},{"SurahNumber":21,"VerseNumber":99,"Text":"Ingawe yalakwe (isanamuyo) kuti ili milungu (jisyesyene) nga nganiyija kuwujinjila (Motowo), soni wosope wene (isanamu ni akuigalagatila wakwe) takawe wandamo mwalakwemo"},{"SurahNumber":21,"VerseNumber":100,"Text":"Tachikola wanganyao mwalakwemo koloma, soni wanganyao mwalakwemo ngasajaga kupikana (tachiwa asiiwa)"},{"SurahNumber":21,"VerseNumber":101,"Text":"Chisimu awala wawalongolele umbone ku wanganyao wakuumila Kukwetu (mpela Isa, Maryam ni Uzair), wanyao tachitalichisyidwa ni walakweo (Moto)"},{"SurahNumber":21,"VerseNumber":102,"Text":"Ngaja kupikana kulilima kwakwe kwalwapasipasi (kwa Motowo), soni wanyao takawe wandamo mu ichindu yajisachile mitima jao"},{"SurahNumber":21,"VerseNumber":103,"Text":"Ngasichadandaulikasya wanganyao chogoyo chekulungwa (cha lisiku lya Kiyama), ni tachachingamila Achimalaika (achasalilaga kuti): “Ali ni lisiku lyenu alila lyamwaliji nkupedwa chilanga (chakwika kwakwe).”"},{"SurahNumber":21,"VerseNumber":104,"Text":"Lisiku lyatuchiwiliga liwunde chisawu yaikasatiji kawilije ikalakala ilembo, mpela yatwatite katande gumba kwandanda tuchikuwilisya soni. (Chalakwechi ni) chilanga chachili Petuwe. Chisimu Uwwe tuwele wakutenda (yalakweyo)"},{"SurahNumber":21,"VerseNumber":105,"Text":"Soni chisimu Uwwe twalembile mu Zabur panyuma pakulemba mu Chikumbusyo (Al-Lauh Al-Mahfuz) yanti litaka tachilitawalila achikapolo Wangu wambone"},{"SurahNumber":21,"VerseNumber":106,"Text":"Chisimu mu aji (Qur’an) mwana utenga wakupikanika kwawandu wagalagatila (Allah)"},{"SurahNumber":21,"VerseNumber":107,"Text":"Ni nganituntumisya mmwe (Muhammadi ﷺ) ikaweje kuwa ukoto ku iwumbe yosope"},{"SurahNumber":21,"VerseNumber":108,"Text":"Jilani (mmwe Muhammadi ﷺ): “Chisimu ikujuwulidwa kukwangu yanti nnungu jwenu (jwakuwajilwa kun’galagatila) ni Nnungu Jumo. Ana jenumanja chim’be wakulipeleka (pakuwa Asilamu wakun’galagatila Jwele pejo)?”"},{"SurahNumber":21,"VerseNumber":109,"Text":"Sano naga akugalauka (kuleka Usilamu), basi jilani: “Nannaawiile m’myala pakulungusya utenga mwakulandana (mwangali lusagu), soni ngangumanyilila kuti yankupedwa chilangayo (ipotesi kapena Kiyama) ili dusi kapena kwanaula.”"},{"SurahNumber":21,"VerseNumber":110,"Text":"“Chisimu Jwalakwe (Allah) jukumanyilila malowe gakunyanyika, ni jukumanyilila soni yankusisa.”"},{"SurahNumber":21,"VerseNumber":111,"Text":"“Soni ngangumanyilila, mwine kwele (kunchelewachisya ipotesiko) kuwele mayeso gakun’dinga wanganyammwe, ni kusengwa kwandema jannono.”"},{"SurahNumber":21,"VerseNumber":112,"Text":"(Muhammadi ﷺ) jwatite: “Ambuje wangu! Jilanyani mwakuonaonape, soni M’mbuje gwetu ni (Allah) Jwaukoto wejinji, (soni Jwalakwe ni) Nkuwendedwa chikamuchisyo pa yankusimbayo.”"},{"SurahNumber":22,"VerseNumber":1,"Text":"E jenumanja wandu! Mun’jogopani M’mbuje gwenu, chisimu chisikinya cha Kiyama chiwele chindu chekulungwa kusyene"},{"SurahNumber":22,"VerseNumber":2,"Text":"Lisiku lyatinchijiona wanganyammwe (Kiyamajo), tachiliwalila nkonjesya jwalijose chawaliji nkuchijonjesya, soni jwalijose juwakwete nsigo tachijasanga nsigo wakwe, ni tinchaona wandu nti chisawu wakolelwe, kutendaga wanganyao nganawa wakolelwe, nambo kuti ipotesi ya Allah ni yaili yaukali (yayatendekasyisye yalakweyo)"},{"SurahNumber":22,"VerseNumber":3,"Text":"Soni chilikati cha wandu pana waakukanganaga pa ya Allah mwangali umanyilisi, ni akunkuyaga shetani jwalijose jwachibuli nnope"},{"SurahNumber":22,"VerseNumber":4,"Text":"Ilembedwe pa jwalakwe (shetanijo) yanti jwatantende jwalakwejo kuwa nsyowe, basi chisimu jwalakwejo chansochelesye, ni kunnongolela kuilagasyo ya Moto Wakulapuka"},{"SurahNumber":22,"VerseNumber":5,"Text":"E jenumanja wandu! Naga n’di wakaika pa yakwimuka m’malembe, basi chisimu Uwwe twan’gumbile (pandanda) kuumila mwitaka, kaneko (tukun’gumbaga) kuumila mu lindondwa (lya ulume ni ukongwe), kaneko (ni likusyukaga) chipande chamyasi, kaneko (ni chikusyukaga) chipande channou chegumbiche (kuwa mwanache jwankwane iwalo) kapena changagumbika (mbundumuko), kuti tuntagulile jenumanja (ya ukombosi Wetu wakutenda chilichose chatukusaka). Ni tukasantamikaga m’chiwelechelo jwatunsachile (kuti atamilichiche) kwikanila ndema jekolanjidwe (jakupagwila), kaneko ni tukasankoposyaga jenumanja n’di makandi, kaneko (ni tukunkusyaaga) kuti nkuwiche komangala kwenu. Sano wane mwa jenumanja pana waakuwaga (nkanakule), soni wane mwajenumanja pana waakuwuchisyidwa kuumi wakusakala (wauchekulu wannope) mwanti ngaakumanyililaga chilichose panyuma pa umanyilisi (wawakwete). Soni nkasalionaga litaka lili litalele, nambo pati tutulwisye palyalakwelyo mesi (gawula) likasatenganyika ni kutulumbala soni ni likasamesyaga ntundu uliose (wammela) wakusalala"},{"SurahNumber":22,"VerseNumber":6,"Text":"Yalakwe (yaisalidweyo ikutendekwaga) ligongo lyanti Allah ni jwali Jwakuonaonape, soni kuti Jwalakwe ni jwaakwimusyaga wawe, nambo soni kuti Jwalakwe pa chindu chilichose juwele Jwakombola"},{"SurahNumber":22,"VerseNumber":7,"Text":"Ni (kuwa umboni wakuti) chisimu Kiyama jichiyika mwangali kaichila pa jalakwejo, ni kuti chisimu Allah tachajimusya wali m’malembe"},{"SurahNumber":22,"VerseNumber":8,"Text":"Soni chilikati cha wandu pana jwaakukanganaga pa ya Allah mwangali umanyilisi, namuno chongoko, namuno soni chitabu chakupeleka lilanguka (kuumila kwa Allah)"},{"SurahNumber":22,"VerseNumber":9,"Text":"Juchipombotasyaga lukosi lwakwe (pakanila yakuona mwakulikwesya) kuti jusochelesye (wandu) kwitala lya Allah. Jukwete kupata jwalakwejo paduniya kwaluka, sano lisiku lya Kiyama chitukampe kupasya ilagasyo ya Moto wakutinisya"},{"SurahNumber":22,"VerseNumber":10,"Text":"(Chijukasalilidwe yanti): Yalakweyi ni ligongo lya ayila yagalongwesye makono genu, nambo soni kuti Allah nganawa jwakwatenda lupuso ata panandi achikapolo (Wakwe)"},{"SurahNumber":22,"VerseNumber":11,"Text":"Soni chilikati cha wandu pana jwaakun’galagatilaga Allah chanchisegambali (mwakayichila), basi naga yimpatile yambone, jukasatulalila nayo (ni kuwa mpela nsilamu nsyesyene), nambo naga gampatile masausyo, jukasagalauka ni ngope jakwe (jukasaujilaga ku ukafili wakwe), jupelelwe duniya ni Akhera, kwalakweko ni kupelelwa kwakuonechela"},{"SurahNumber":22,"VerseNumber":12,"Text":"Jukasawawendaga, mmalo mwa Allah, awala wangawa nkumpa masausyo (naga nganiwagalagatila), nambo soni wangawa nkumpa ikamuchisyo (naga wagalagatile), kwalakweko ni kupotela kwakutalikangana nnope (ni yakuona)"},{"SurahNumber":22,"VerseNumber":13,"Text":"Jukasawawendaga awala wagali masausyo gao gakuwandichila nnope kulekangana ni ikamuchisyo yao, kaje kusakala nnope kaligoselo kakwe, soni kaje kusakala nnope nsyowe jwakwe"},{"SurahNumber":22,"VerseNumber":14,"Text":"Chisimu Allah tachajinjisya awala waakulupilile ni kutendaga yambone, ku Matimbe ga ku Mbepo gasikujilima sulo cha pasi pakwe. Chisimu Allah akasatendaga yaakusaka"},{"SurahNumber":22,"VerseNumber":15,"Text":"Jwalijose jwaakuwa nkuganichisya yanti Allah nganawa ankamuchisye (Muhammadi ﷺ) paduniya ni ku Akhera, basi akoleche lukonji kunsakasa kaneko ni alitawilile, ni alole kuti ana chitagu chakwecho chichityosye yaikumpikasya ntimayo (ana kuliulaga kwakweko chikutendekasye kuti Usilamu ukajenela)"},{"SurahNumber":22,"VerseNumber":16,"Text":"Soni iyyoyopeyo tujitulwisye (Qur’an) kuwa ma Aya gakupikanika, soni chisimu Allah akun’jongolaga jwansachile"},{"SurahNumber":22,"VerseNumber":17,"Text":"Chisimu awala wakulupilile (mwa Allah ni Ntume Jwakwe Muhammadi ﷺ) ni wali mu Chiyuda, Asabayi ni Akilisito, kwisa soni Amajuusi ni awala waawanganyisye (Allah ni isanamu), chisimu Allah tachijilanya chilikati chao lisiku lya Kiyama. Chisimu Allah pachindu chilichose awele Mboni"},{"SurahNumber":22,"VerseNumber":18,"Text":"Ana ngankuiona yanti chisimu Allah ikunsujudilaga Jwalakwe yosope yaili kumawunde ni yaili petaka, lyuwa, mwesi, ndondwa, matumbi, itela, inyama kwisa soni wandu wajinji? Nambo soni wajinji (wane mwa wanduo) ilagasyo isimichiche pa wanganyao. Sano jwatite Allah an’jigasye nchesela, basi ngawa nkukola jwakunchimbichisya. Chisimu Allah akasatendaga yaakusaka"},{"SurahNumber":22,"VerseNumber":19,"Text":"Awa ni akukangana wawili (wakulupilila ni wakanila), akanganile pa ya M’mbuje gwao, sano awala waakanile, chachikatilidwa nguwo sya Moto (ni kuwechedwa), pachanya pa mitwe jao pachipungulilidwa mesi gamasemule kusyene"},{"SurahNumber":22,"VerseNumber":20,"Text":"Ni gele (mesigo), ichinyelenyenduka yaili m’matumbo mwao kwisa soni mapende"},{"SurahNumber":22,"VerseNumber":21,"Text":"Soni takakole wanganyao nyundo syachisyano (syakwakasila)"},{"SurahNumber":22,"VerseNumber":22,"Text":"Ndawi ni katema katakasacheje kuti akopoche mwalakwemo ligongo lya kulagasika nnope takawuchisyeje mmomo, soni (takasalileje kuti): “Pasyani ilagasyo yakutinisya.”"},{"SurahNumber":22,"VerseNumber":23,"Text":"Chisimu Allah tachajinjisya awala waakulupilile ni kutendaga yambone, ku Matimbe ga ku Mbepo gasikujilima sulo cha pasi pakwe. Takawechedweje kwalakweko makosa gagolodi ni gangalekale syakumelemenda nnope, soni yakuwala yao kwalakweko tiyikawe ya silika"},{"SurahNumber":22,"VerseNumber":24,"Text":"Soni wanganyao ajongoleledwe (paduniya pano) ku malowe gambone, soni ajongoleledwe kwitala (lya Usilamu) lya (Allah) Jwakulapilidwa kusyesyene"},{"SurahNumber":22,"VerseNumber":25,"Text":"Chisimu awala waakanile ni kuwaga ali nkwasiwilila (wandu) kwitala lya Allah, ni (kwasiwilikanganyaga soni kuti akajinjila mu) Nsikiti Wakuchimbichika (wa ku Maaka), awula watuutesile kuwa wa wandu wosope (pakutendelamo ibada ya Hija ni Umra) mwakulandana, kutandila akutama mwalakwemo ni achalendo wakwe, (basi wanganyao tuchapa ilagasyo yakupoteka kusyene). Sano jwalijose jwatasache kutenda yangalumbana mwalakwemo mwalupuso, chitumpe kupasya ilagasyo yakupoteka nnope"},{"SurahNumber":22,"VerseNumber":26,"Text":"Soni (kumbuchilani) katema katwannanjile Ibrahima malo ga (kutawa) Nyumba (jakuchimbichika ja Likaaba), (ni kuntenda kuti): “Nkasimumwanganya Une ni chilichose, soni jiswejesyani Nyumba Jangu kwaswejechesya akujisyungula, ni akwiima, akwiinama kwisa soni akusujudu (pa kuswali).”"},{"SurahNumber":22,"VerseNumber":27,"Text":"“Soni jenesyani ku wandu ya Hija. Tam’bichilile wakwenda wapasi ni (wakwela) pa ngamiya jilijose jaganda (ligongo lya matabu gaulendo), taiche kuumila kwitala lililyose lyakunaula.”"},{"SurahNumber":22,"VerseNumber":28,"Text":"“Kuti ajise kulola yakwakamuchisya yao, ni kulikolanga Lina lya Allah m’mowa gakumanyika, pa yawapele wanganyao mu inyama yakulanga, basi lyagani jine mujalakwe (nyamajo), nikwalisya soni wayakanganiche waali wakulaga.”"},{"SurahNumber":22,"VerseNumber":29,"Text":"“Kaneko aliswejesye ku usakwa wao (pakuwula nguwo sya Ihram ni kumyola umbo, kulengula ngose, kupakala mauta gakununjila ni ine), ni kwanilisya nasili syao, nikujisyungula Nyumba jakalakala (Likaaba).”"},{"SurahNumber":22,"VerseNumber":30,"Text":"Yalakweyo (ni ibada ya Hija yakuwajilwa wandu kuntendela Allah), sano jwataichimbichisye ichindu yakuchimbichika ya Allah, basi (kutenda) yalakweyo tiiwe yambone kukwakwe pameso pa M’mbujegwe. Ni iwele halaal kukwenu (kulya) ilango, ikaweje yaikusoomedwa kukwenu (mu Qur’an kuti yaharaam). Basi uwambalani usakwa (wagalagatila) isanamu, soni gawambalani malowe gaunami"},{"SurahNumber":22,"VerseNumber":31,"Text":"Pakupendechela kwa Allah (pakun’galagatila Jwele pejo), mwangali kum’bwanganya Jwalakwe (ni isanamu). Sano jwaakum’bwanganya Allah (ni isanamu), basi akuwa nti chisawu apatwiche kwinani ni inkwakwile ijuni, kapena mbungo jijile kumponya kumalo kwakutalika nnope"},{"SurahNumber":22,"VerseNumber":32,"Text":"Yalakweyo (ni ibada ya Hija yakuwajilwa wandu kuntendela Allah), sano jwataichimbichisye imanyilo ya (dini ja) Allah (mpela kuijimbasya inyama yakupeleka mbepesi ku Nyumba jakuchimbichika ja Likaaba), basi yalakweyo tiilosye woga (wakun’jogopa Allah) wauli m’mitima"},{"SurahNumber":22,"VerseNumber":33,"Text":"Nkwete wanganyammwe mu yalakwe (inyama yambepesiyo) ikamuchisyo (mpela kuikwela, kuitwika misigo nikuikama nkaka), mpaka pa ndema jekolanjidwe (ja kuisikitila), kaneko malo gakwe gakuisikitila ni ku Nyumba jakalakala (ku Maaka)"},{"SurahNumber":22,"VerseNumber":34,"Text":"Soni nkutula uliose twauwichile malo gakusikitila inyama ya mbepesi, kuti alikolanjeje Lina lya Allah pa yawapele wanganyao mu inyama yakulanga. Basi nnungu jwenu ni Nnungu Jumpepe, basi Kukwakwe lipelekani (pakuwa Asilamu), soni mwapani abali jakusengwasya wakunda malamusi mwakulinandiya"},{"SurahNumber":22,"VerseNumber":35,"Text":"Awala waakutiji naga Allah achikolanjidwaga mitima jao jikasan’gumbalaga woga, soni akasawaga wakupilila pa yayapatile, ni akasawaga soni wakwimika Swala mwakolosya, nambo soni mu ichindu yatwapele akasatolaga"},{"SurahNumber":22,"VerseNumber":36,"Text":"Sano ngamiya (syasikupelechedwa ku Nyumba jakuchimbichika ja Likaaba kuwa mbepesi), tusitesile kukwenu kuwa mu imanyilo ya (Dini ja) Allah, nkwete wanganyammwe mu syalakwesyo yambone (yejinji). Basi likolangani Lina lya Allah pa syalakwesyo ndema jasikwima m’misela (pa kusisikita), sano pati sigwile chamumbalati mwakwe (panyuma pakusisikita), basi lyagani mu syalakwesyo, ni kun’diisya nkwikutila (jwangaawendawenda wandu), ni nkuwendawenda jwakwe. Iyyoyopeyo tusijepepesye kukwenu syalakwesyo kuti m’be wakutogolela"},{"SurahNumber":22,"VerseNumber":37,"Text":"Nganijiwa jim’biiche Allah minou jakwe namuno myasi jakwe, nambo woga wakuumila kukwenu ni waukasaum’bikaga Jwalakwe. Iyyoyopeyo ayijepepesye yalakwe (inyamayo) kukwenu kuti munkusyeje Allah ligongo lya kun’jongola kwenu, soni mwapani abali jakusengwasya wakolosya (masengo)"},{"SurahNumber":22,"VerseNumber":38,"Text":"Chisimu Allah akasawachenjela awala waakulupilile. Chisimu Allah wangannonyela jwalijose jwachinyengo nnope, jwakanila kusyene (ukoto wa Allah)"},{"SurahNumber":22,"VerseNumber":39,"Text":"Apedwile lusa (lwakuputa ngondo) awala waakuwa nkuputwa ngondo; ligongo lyanti wanganyao atendedwe lupuso, soni chisimu Allah pa yakwakamuchisya wanganyao juwele Jwakombola kusyene"},{"SurahNumber":22,"VerseNumber":40,"Text":"Awala wakoposyedwe nsimangwao mwangali chilungamiko ni ikaweje ligongo lyanti wanganyao akutiji: “M’mbuje gwetu ni Allah.” Soni kungawaga Allah kwatuta wandu (amagongo) kupitila mwa wandu wane (mpela asilikali), gakagumulidwe masunagogi, yalichi, nyumba sine syakutendelamo ibada kwisa soni misikiti jalikolanjidwamo Lina lya Allah mwa winji, soni chisimu Allah chankamuchisye kusyene mundu jwaakunkamuchisya Jwalakwe (paajikamuchisya Dini Jakwe), chisimu Allah ni Jwakulimbangana nnope, Jwamachili gakupunda"},{"SurahNumber":22,"VerseNumber":41,"Text":"Awala wati naga tuli twapele machili pachilambo (gakwakombolela amagongo wao), akwimikaga Swala mwakolosya ni kutolaga Zaka, ni kuchisyaga yambone, ni kanyaga yakusakala, sano kwa Allah ni kujili mbesi ja ichindu (yosope)"},{"SurahNumber":22,"VerseNumber":42,"Text":"Sano naga akunkanila mmwe (Muhammadi ﷺ), basi (nganiiwa yachilendo) chisimu wakaaniile paujo pao wandu wa Nuhu, achina Adi ni achina Samuda"},{"SurahNumber":22,"VerseNumber":43,"Text":"Kwisa soni wandu wa Ibrahima ni wandu wa Lutwi"},{"SurahNumber":22,"VerseNumber":44,"Text":"Ni kwisa soni achimisyene Madiyana, nombe najo Musa jwakaaniidwe. Basi nalechelele achimakafili, kaneko ni nakwembekenye (ni ilagasyo). Nambi kwaliji uli kasilika Kwangu (ngati najonasile wosope)"},{"SurahNumber":22,"VerseNumber":45,"Text":"Ana jilingwajilingwa mwa misi jatwajijonasile jili jalupuso, basi mapupa gakwe gali gagwilile pa misakasa jakwe? Nambo soni (ilingwailingwa) isima yayalechedwe kwisa soni makome geliye mwa kunyang’amasya"},{"SurahNumber":22,"VerseNumber":46,"Text":"Ana wanganyao ngakwendajenda pa chilambo kuti jipatikane kukwao mitima jaganichisya mwalunda, kapena mawiwi gakupikanila? Basi chisimu chene meso ngagakasatatala (kwakonanga Dini) nambo mitima jajili mu idali ni jajikasatatala (kwakonanga Dini)"},{"SurahNumber":22,"VerseNumber":47,"Text":"Ni akunkulumisya kuti m’biche nayo ilagasyo, nambotu Allah nganawa akasile chilanga Chakwe (chawachiwisile chanti ilagasyo yakandapala ichiwa ku Akhera). Soni chisimu lisiku limpepe kwa Ambuje wenu lili chisawu yaka yakwana sausande muyankuti kawalanjile wanganyammwe"},{"SurahNumber":22,"VerseNumber":48,"Text":"Ana soni jilingwajilingwa mwa misi janajilechelele kutendaga jili jalupuso, kaneko ni najikwembekenye (ni ilagasyo)? Soni Kukwangu ni kwakuujila"},{"SurahNumber":22,"VerseNumber":49,"Text":"Jilani (mmwe Muhammadi ﷺ): “E jenumanja wandu! Chisimu une kukwenu ni nkutetela jwakuonechela.”"},{"SurahNumber":22,"VerseNumber":50,"Text":"“Basi awala waakulupilile ni kutendaga yambone, akwete kupata wanganyao chikululuko kwisa soni lisiki lyakuchimbichika (lya ku Mbepo).”"},{"SurahNumber":22,"VerseNumber":51,"Text":"“Sano awala waakulimbichila kulimbana ni ma Aya Getu aku ali nkulepelekasya (wandu kunkuya Muhammadi ﷺ), wanganyao niwandu wa ku Moto Waukali.”"},{"SurahNumber":22,"VerseNumber":52,"Text":"Soni nganitutumisyeje paujo penu (mmwe Muhammadi ﷺ) ntenga jwalijose namuno ntume, ni ikaweje kuti juchisoomaga, shetani waponyaga (malowe gaunami) mu kusooma kwakweko, basi Allah ni wafutaga yawaponyaga shetaniyo, kaneka Allah ni wagalimbanganyaga ma Aya Gakwe, sano Allah ni Jwakumanyilila nnope, Jwalunda lwakusokoka"},{"SurahNumber":22,"VerseNumber":53,"Text":"(Ayi yatendekwaga) kuti ayitende yawaponyaga shetani kuwa mayeso kwa awala wamuli m’mitima mwao mwana ulwele (wa ukafili ni unakunaku) ni wajijumwile mitima jao (pangakunda yakuona), soni wandu walupuso ali mu ukangani wakutalikangana (ni yakuona)"},{"SurahNumber":22,"VerseNumber":54,"Text":"Soni kuti amanyilile awala wapedwile umanyilisi kuti chisimu jele (Qur’aniji) jakuona jakuumila kwa Ambuje wenu, basi ni ajikulupilile jalakwejo ni kuti soni mitima jao jilinandiye pakujikunda jalakwe, soni chisimu Allah ni Nkwajongolela awala waakulupilile kwitala lyagoloka"},{"SurahNumber":22,"VerseNumber":55,"Text":"Soni awala waakanile ngaleka kuwa nchikaiko chakujikaichila jele (Qur’anijo) mpakana chijaichilile ndawi (jao jakuwila) mwachisupuchisya, kapena kwaichilila ilagasyo ya lisiku lyangali chilo (lisiku lya Kiyama)"},{"SurahNumber":22,"VerseNumber":56,"Text":"Uchimwene lyele lisikulyo uchiwa wa Allah pe, Jwalakwe tachijilanya chilikati chao. Basi awala wawakulupilile ni kutendaga yambone, takawe m’Matimbe Gachindimba (ku Mbepo)"},{"SurahNumber":22,"VerseNumber":57,"Text":"Sano awala wakufuulu ni kaanila ma Aya Getu, basi wanganyao akwete kupata ilagasyo yakwalusya"},{"SurahNumber":22,"VerseNumber":58,"Text":"Sano awala wawasamile petala lya Allah, kaneko ni kuulajidwa kapena kuwa, chisimu Allah tachapa lisiki lyambone, soni chisimu Allah ni jwaali Jwambone nnope mwa akupeleka lisiki"},{"SurahNumber":22,"VerseNumber":59,"Text":"Chisimu wanganyao tachajinjisya pakwinjila patachipanonyela (ku Mbepo). Soni chisimu Allah ni Jwakumanyilila kusyesyene, Jwakutulala nnope ntima"},{"SurahNumber":22,"VerseNumber":60,"Text":"Yalakweyo ili iyyo. Sano juchauchisye ni ipotesi yakulandana ni ayila yajwapedwile jwalakwe kaneko ni kutendeledwa uwwanga, chisimu Allah tankamuchisye. Chisimu Allah ni Nkusiimaasya (ilemwa), Jwakuluka kusyene"},{"SurahNumber":22,"VerseNumber":61,"Text":"Yalakweyo ni ligongo lyanti Allah akwinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi nchilo (ni kuleupa chilo kwipipa muusi mpela ndawi jakusisima), soni ligongo lyanti Allah ni Jwakupikanichisya, Jwakulolechesya"},{"SurahNumber":22,"VerseNumber":62,"Text":"Yalakweyo ni ligongo lyanti Allah ni jwali Jwakuona, soni kuti ayila yaakuiwendaga yangawaga Jwalakwe ni yaili yaukoleko, soni kuti Allah ni jwali Jwapenani kusyene, Jwankulungwa kwannope"},{"SurahNumber":22,"VerseNumber":63,"Text":"Ana ngankuiona yanti Allah akutulusyaga kuumila kwinani mesi (gawula), basi litaka ni likasasyuka kuwa lyakubiliwitala? Chisimu Allah ni Jwakumanyilila yakunyilila nnope, Jwaasimanya abali syosope"},{"SurahNumber":22,"VerseNumber":64,"Text":"Iwele Yakwe yosope yaili kumawunde ni yaili petaka. Soni chisimu Allah ni Jwakupata kwejinji, Jwakulapilidwa kusyesyene"},{"SurahNumber":22,"VerseNumber":65,"Text":"Ana ngankuiona yanti Allah an’jepepachisye jenumanja yosope yaili petaka, kwisa soni yombo yaikwenda m’mbwani kwa ulamusi Wakwe? Ni akulichiinga liwunde kuti likagwila petaka ni ikaweje kwa lusa Lwakwe. Chisimu Allah ku wandu ni Mpole nnope, Jwachanasa channope"},{"SurahNumber":22,"VerseNumber":66,"Text":"Soni Jwalakwe ni Ajula juwampele umi (waduniya), kaneka ni tampe chiwa, kaneko ni tachin’jimusya soni (m’malembe). Chisimu mundu juwele jwakanila kusyene"},{"SurahNumber":22,"VerseNumber":67,"Text":"Nkutula uliose twauwichile litala lyakatende ka ibada lyaakuwa nkukuya wanganyao (mpela kusikita inyama masiku gatatu gakutama pa Mina ku Maaka ndema ja Hija), basi ni akakangana namwe pa ngani (jakusikita; pakuwecheta kuti: Inyama yaayiuleje Allah pakuwa chibudu ni yaili yakuwajilwa kulya kulekangana ni yansikite jenumanja). Soni wilanjilani kwa Ambuje wenu. Chisimu mmwejo (Muhammadi ﷺ) n’di pachongoko chagoloka"},{"SurahNumber":22,"VerseNumber":68,"Text":"Sano naga akanganeje namwe, basi jilani: “Allah ni jwaakumanyilila chenene yankutenda wanganyammwe.”"},{"SurahNumber":22,"VerseNumber":69,"Text":"“Allah tachijilanya chilikati chenu lisiku lya Kiyama pa ichindu yamwaliji wanganyammwe muyalakweyo nkutindana.”"},{"SurahNumber":22,"VerseNumber":70,"Text":"Ana ngankuimanyilila yanti Allah jukuimanya yosope yaili kwinani ni pasi? Chisimu yalakweyo ili m’Chitabu (cha Al-Lauh-al-Mahfuz). Chisimu yalakweyo kwa Allah iwele yakwepepala kusyene"},{"SurahNumber":22,"VerseNumber":71,"Text":"Ni akuwa wanganyao nkuigalagatila (inepe) yangawaga Allah, ayila yanganaituluchisya umboni (wakundisya kuigalagatila), soni yanganakola nayo umanyilisi, sano walupuso nganakola nkwakamuchisya"},{"SurahNumber":22,"VerseNumber":72,"Text":"Soni ndema jakusoomedwa kukwao ma Aya Getu gakupikanika, tinkuone kungope kwa awala wakanile kunyalaisidwa (kwakanila), akusigalaga panandi kwatenda uwanga awala waakwaasoomela ma Aya Getu. Jilani: “Ana nantagulile yakusakala nnope kumpunda yalakweyo? Moto (wa Jahannama) waatawene nao Allah chilanga awala waakanile. Kaje kusakala nnope malo gakuujila gakwe!”"},{"SurahNumber":22,"VerseNumber":73,"Text":"E jenumanja wandu! Chipelechedwe chilandanyo, basi chipikanilani. Chisimu awala wankwalumbanjilaga wangawaga Allah nganawa apakombwele gumba membe namuno ali atite asongangane pa jalakwejo. Soni naga membejo jili jaasombwele chindu nganawa achipokasisye kujalakwejo. Ali jwangali machili nkuwenda ni nkuwendedwa jwakwe"},{"SurahNumber":22,"VerseNumber":74,"Text":"Ngananchimbichisya Allah ni uchimbichimbi Wakwe wakum’bajila. Chisimu Allah ni Jwakulimbangana nnope, Jwamachili gakupunda"},{"SurahNumber":22,"VerseNumber":75,"Text":"Allah akasasagulaga mitenga kuumila mwa achimalaika ni mwa wandu. Chisimu Allah ni Jwakupikanichisya, Jwakulolechesya"},{"SurahNumber":22,"VerseNumber":76,"Text":"Jukuimanya yaili paujo pao ni yapanyuma pao, soni kwa Allah pe nikwakuujila ichindu yosope"},{"SurahNumber":22,"VerseNumber":77,"Text":"E jenumanja wankulupilile! Jinamani soni sujuduni ni mun’galagatileje M’mbuje gwenu, soni tendagani yambone kuti m’be wakupunda"},{"SurahNumber":22,"VerseNumber":78,"Text":"Soni putani petala lya Allah ngondo jisyesyene. Jwalakwe ni jwansagwile wanganyammwe (kuwa nkutula wambone nnope), ni nganam’bichila wanganyammwe mu Dini yakusausya iliyose. (Jalakweji ni) Dini ja atati wenu Ibrahima. Jwalakwe (Allah) ni juwankolasile jenumanja ni lina lyakuti Asilamu, kuumila kalakose ni mu aji (Qur’an), kuti Ntenga (Muhammadi ﷺ) awe mboni pa jenumanja, nombe wanganyammwe m’be mboni pa wandu. Basi jimikagani Swala mwakolosya ni kutolaga Zaka, soni munkamulisyani Allah (pakola chikulupi mwa Jwalakwe, ni kun’jegama Jwelepejo). Jwalakwe ni M’mbuje gwenu. Kaje umbone nnope Ambuje wakwe! Soni kaje umbone nnope Akukamuchisya wakwe"}]}