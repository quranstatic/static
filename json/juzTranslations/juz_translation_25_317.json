{"Id":317,"LanguageCodes":["sn","sna"],"Name":"sna-abdullahjmadini","Author":"Abdullah J. M. Adini And Students","Language":"Shona","Description":"Shona","Direction":"ltr","Source":"https://www.islamic-invitation.com/","Translations":[{"SurahNumber":41,"VerseNumber":47,"Text":"Kwavari (Allah) chete ndiko kune ruzivo rwenguva. Hapana muchero unobuda kubva muchinyedza chawo, kana chikadzi kuzvitakura kana kubara kusara neruzivo rwavo. Uye pazuva iro (Allah) vachadaidzira kwavari (vachiti): “Varipi vamwe vangu (vamaindisanganisa navo)?” Ivo vachati: “Tinokutaurirai kuti hapana umwe wedu anopa uchapupu kwazviri (kuti vamwe venyu)!”"},{"SurahNumber":41,"VerseNumber":48,"Text":"Uye avo vavaidana mumashure (Panyika pano) vachanyangarika kubva kwavari, uye vachava vanoziva kuti havana nzvimbo yekutizira (kubva kumutongo waAllah)"},{"SurahNumber":41,"VerseNumber":49,"Text":"Munhu (asingatendi) haaneti kukumbira zvakanaka (kubva kuna Allah). Asi chakaipa kana chichinge chamubata, anoshaya tarisiro uye orasikirwa"},{"SurahNumber":41,"VerseNumber":50,"Text":"Uye muzvokwadi, kana tichinge tamuravidza netsitsi kubva kwatiri, mushure mekunge chakaipa (urombo hwakanyanya kana urwere) chamubata, anotaura muzvokwadi achiti: “Izvi zvaitika nokuda (kwekugona) kwangu, handifungi kuti nguva ichava inosvika. Asi kana ndichinge ndadzoswa kuna Tenzi vangu, chokwadi pachange paine zvakanaka zvangu (upfumi) navo.” Pedzezvo, zvirokwazvo, tichava tinoratidza vasingatendi izvo zvavaiita, uye tichavaita kuti varavire mutongo wakaomarara"},{"SurahNumber":41,"VerseNumber":51,"Text":"Uye kana tichinge taratidza munhu makomborero, anodzoka kumashure ofuratira; asi kana chakaipa chamubata, anoita minamato yakareba"},{"SurahNumber":41,"VerseNumber":52,"Text":"Iti: “Nditaurirei, kana (Qur’aan) richibva kuna Allah, uye hamutendi mariri? Ndeupi akanyanya kurasika kudarika uyo anopikisa zvakanyanya zviri kure (kubva kunzira yaAllah)?”"},{"SurahNumber":41,"VerseNumber":53,"Text":"Tichavaritidza zviratidzo zvedu pasi rose, uye mavari pachavo, kusvikira zvava pachena kwavari kuti izvi (zviri muQur’aan) ndezve chokwadi. Hazvina kukwana here kuti Tenzi vako mupupuri pamusoro pezvinhu zvese"},{"SurahNumber":41,"VerseNumber":54,"Text":"Zvirokwazvo, havasi kugutsikana nekusangana kwavo naTenzi vavo (kumutswa kubva kuvafi nekudzokera kuna Tenzi vavo). Zvirokwazvo, ndivo (Allah) vakakomberedza zvinhu zvose"},{"SurahNumber":42,"VerseNumber":1,"Text":"Haa – Meem"},{"SurahNumber":42,"VerseNumber":2,"Text":"Ain – Seen – Qaaf. (Mashoko ari mundima yekutanga neechipiri ndemamwe ezvishamiso zviri muQur’aan, uye hapana anoziva zvaanoreva kunze kwaAllah)"},{"SurahNumber":42,"VerseNumber":3,"Text":"Nokudaro Allah, samasimba vane ungwaru hwose, vanotumira (vanodzikisa) mashoko kwauri (Muhammad (SAW)) sekudzikisa kwavakaita kune avo vaivepo mushure mako"},{"SurahNumber":42,"VerseNumber":4,"Text":"Kwavari ndiko kunobva zvose zviri mumatenga nezvose zviri pasi, uye ndivo vepamusoro vakuru"},{"SurahNumber":42,"VerseNumber":5,"Text":"Matenga anopotsa kupatsanuka pamusoro pawo (nekuda kweukuru hwavo), uye ngirozi dzinorumbidza rukudzo rwaTenzi wadzo, uye dzova dzinokumbirira ruregerero avo vari panyika. Zvirokwazvo, Allah ndivo vane ruregerero rwose, netsitsi dzose"},{"SurahNumber":42,"VerseNumber":6,"Text":"Uye avo vanotora (ana mwari venhema) sevabatsiri vachivasiya (Allah), Allah ndivo mutariri wavo (vanoona zviito zvavo uye vachavapa mubairo wazvo), uye iwe (Muhammad (SAW)) hausi muchengetedzi (mumiririri) pamusoro pavo (wemabasa avo)"},{"SurahNumber":42,"VerseNumber":7,"Text":"Uye naizvozvo takava tinotumira kwauri (Muhammad (SAW)) Qur’aan murudzi rwechiArab kuti uve unoyambira amai vemaguta (Makkah) nezvakaikomberedza, uye kuyambira nezvezuva regungano iro risina fungidziro, apo rimwe bato richave muParadhiso (avo vaitenda muna Allah uye vachitevera dzidziso dzaMuhammad (SAW)), uye rimwe bato mumarimi emoto (avo vaisatenda munaAllah uye vasingatevedzeri dzidziso dzaMuhammad (SAW)"},{"SurahNumber":42,"VerseNumber":8,"Text":"Uye dai Allah vaida, dai vakavaita boka rimwechete, asi Allah vanoisa uyo wavanoda mutsitsi dzavo. Uye avo vanoita mabasa akaipa havasi kuzowana mumiririri kana mubatsiri"},{"SurahNumber":42,"VerseNumber":9,"Text":"Kana kuti vave vanotora vabatsiri (vanamwari venhema) vachivasiya (Allah)? Asi Allah ndivo vega muchengeti. Uye ndivo vanopa hupenyu kune vakafa, uye vane simba rekuita zvose"},{"SurahNumber":42,"VerseNumber":10,"Text":"Uye mune zvose zvamunopikisana, zvirokwazvo mutongo wazvo una Allah. (Uye iti Muhammad (SAW) kune vasingatendi): Ndivo Allah, Tenzi vangu avo vandinovimba navo, uye ndivo vandinokumbira ruregerero"},{"SurahNumber":42,"VerseNumber":11,"Text":"Musiki wedenga nenyika. Vakakugadzirirai vakadzi kubva kwamuri, uye mombe vakadzigadzirira mombe dzechikadzi. Nenzira iyi vanokusikai. Hapana chakafanana naivo, uye ndivo munzwi wezvose, muoni wezvose"},{"SurahNumber":42,"VerseNumber":12,"Text":"Ndivo vane svumbunuro dzedenga nenyika. Vanowedzera raramo kune uyo wavanoshuvira, uye kuderedza (kune wavanoshuvira). Zvirokwazvo, ndivo muzivi wezvose"},{"SurahNumber":42,"VerseNumber":13,"Text":"Vakave (Allah) vanotsidza kwauri chitendero (Islaam) chavakatsidza kuna Nowa, uye neizvo zvatadzikisa kwauri (Muhammad (SAW)), uye neizvo zvatakatsidza kuna Abrahamu, Musa, uye Isa (Jesu), tichiti munofanira kuchengetedza chitendero uye musava munopatsanura machiri (kuva mapoka akasiyana siyana). Hazvitambirwi kune avo vasingatendi, izvo zvaunovadeedzera (Muhammad (SAW)) kwazviri. Allah vanozvisarudzira uyo wavanoda, uye vanomutungamirira uyo anokumbira ruregerero uye achivateerera"},{"SurahNumber":42,"VerseNumber":14,"Text":"Uye havana kupatsanuka kusara kwemushure mekunge ruzivo rwauya kwavari, nokuda kwekupfurikidza mwero pakati pavo. Uye dai risiri shoko rakauya kwavari kubva kuna Tenzi vako kwenguva yakatarwa, dai zvakagadziriswa pakati pavo izvo zvainetsa. Uye zvirokwazvo avo vakagariswa nhaka yeGwaro (Torah neVhangeri) mushure mavo (maJudha nemaKristu) vari mufungidziro zvikuru pamusoro pacho (chi Islaam)"},{"SurahNumber":42,"VerseNumber":15,"Text":"Saka naizvozvo shevedza (vanhu) (iwe Muhammad (SAW)), uye mira zvakasimba (uri muchi Islaam) sekukomekedzwa kwawakaitwa, uye usave unotevedzera zvido zvavo, uye iti: “Ndinotenda mune zvakadzikiswa naAllah mumabhuku ese (Qur’aan nemabhuku ari mushure maro, Torah, Injeel (Vhangeri), nebhuku raAbrahamu), uye ndava ndinokomekedzwa kuenzanisa pakati penyu. Allah ndiTenzi vedu uye Tenzi venyu. Isu tine mabasa edu uye imi mune mabasa enyu. Hapana kupokana pakati pedu nemi. Allah vachava vanotiunganidza tose, uye kwavari ndiko kwatichadzokera.”"},{"SurahNumber":42,"VerseNumber":16,"Text":"Uye avo vanopikisa pamusoro paAllah (chitendero chavo Islaam) mushure mekunge chatambirwa (nevanhu), kupikisa kwavo hakuna basa pamberi paAllah, Tenzi vavo, uye kutsamwa nemarwadzo akanyanya zvichange zviri kwavari"},{"SurahNumber":42,"VerseNumber":17,"Text":"Allah ndivo vakadzikisa Bhuku (Qur’aan) muzvokwadi, uye chikero (kuti muve munoenzanisa). Uye chii chinoita kuti uzive kuti dzimwe nguva, nguva yekupedzisira yava pedyo"},{"SurahNumber":42,"VerseNumber":18,"Text":"Avo vasingatendi mairi (nguva yekupedzisira) vanoda kuti ikurumidze, asi avo vanotenda, vanoitya zvakanyanya, uye vanoziva kuti zvirokwazvo ichokwadi. Zvirokwazvo, avo vanopikisa maererano nenguva (yekupedzisira) vari mukurasika zvakanyanya"},{"SurahNumber":42,"VerseNumber":19,"Text":"Allah vane tsitsi kuvaranda vavo. Vanopa raramo kune wavanoda. Uye ndivo samasimba, mukuru wezvose"},{"SurahNumber":42,"VerseNumber":20,"Text":"Uyo anoda (nemabasa ake) mubairo wehupenyu huchatevera, tinova tinomuwedzera mubairo wake; uye uyo anoda mubairo wepasi pano (nemabasa ake), tinomupa (Pano pasi), uye achange asina chidimbu muhupenyu hwemangwana"},{"SurahNumber":42,"VerseNumber":21,"Text":"Kana kuti vane vabatsiri vakavagadzirira chitendero chisina mvumo kubva kuna Allah? Uye dai rakanga risiri shoko rechokwadi (rakataurwa kare naAllah), iyi nyaya ingadai yakatongwa pakati pavo. Uye zvirokwazvo vatadzi vachange vaine mutongo unorwadza"},{"SurahNumber":42,"VerseNumber":22,"Text":"Uchaona (pazuva rekutongwa) vatadzi vachitya zvavakawana, uye marwadzo achava anovawira. Uye avo vanotenda (muIslaam) nekuita mabasa akanaka, vachange vari mumapindu emuParadhiso. Vachange vaine zvose zvavanoshuvira kuna Tenzi vavo. Iwawo ndiwo makomborero makuru (Paradhiso)"},{"SurahNumber":42,"VerseNumber":23,"Text":"Iyo ndiyo Paradhiso iyo Allah vanopa mashoko akanaka kuvaranda vavo vanotenda nekuita mabasa akanaka. Iti (Muhammad (SAW)): “Handisi kukukumbirai mubairo pazviri kusara kwetsitsi dzenyu kwandiri neukama hwangu nemi.” Uye uyo anowana basa rakanaka tichava tinomuwedzera zvakanaka. Zvirokwazvo, Allah ndivo muregereri, mutendi (anotenda mabasa akanaka anoitwa neavo vanomuteerera)"},{"SurahNumber":42,"VerseNumber":24,"Text":"Kana kuti vari kuti: “Akagadzira manyepo pamusoro paAllah?” Kana Allah vaida, vangadai vakavhara moyo wako (kuti ukanganwe Qur’aan rese). Uye vanodzima manyepo nekubuditsa chokwadi pachena neshoko ravo (Qur’aan). Zvirokwazvo, (Allah) vanoziva zvese zviri mumatundundu"},{"SurahNumber":42,"VerseNumber":25,"Text":"Uye ndivo vanotambira ruregerero kubva kuvaranda vavo, uye kuregerera zvitadzo, uye vanoziva zvamunoita"},{"SurahNumber":42,"VerseNumber":26,"Text":"Uye (Allah) vanodaira avo vanotenda vachiita mabasa akanaka, uye vovawedzera kubva mumakomborero avo (Allah). Uye kune avo vasingatendi, kwavari vachava nemutongo wakaomarara"},{"SurahNumber":42,"VerseNumber":27,"Text":"Uye dai Allah vakawedzera raramo kuvaranda vavo, zvirokwazvo vaizopanduka panyika, asi vanotumira zvine chiero sekuda kwavo. Zvirokwazvo, (Allah) varanda vavo vanovaziva pamwechete nekuvaona"},{"SurahNumber":42,"VerseNumber":28,"Text":"Uye ndivo vanotumira mvura mushure mekunge (vanhu) vashushikana, uye voparadzira tsitsi dzavo. Uye ndivo Wali (Muchengeti, Tenzi), vane kodzero yekurumbidzwa"},{"SurahNumber":42,"VerseNumber":29,"Text":"Uye muzviratidzo zvavo mune kusikwa kwematenga nenyika, uye zvisikwa zvose zvinofamba zvavakaparadzira maari ese. Uye (Allah) vanokwanisa kuzviunganidza zvose pamwechete kana vada"},{"SurahNumber":42,"VerseNumber":30,"Text":"Uye chose chakaipa chinokuwana, chinokuwana nekuda kwezvaunenge wabata nemaoko ako. Uye (Allah) vanoregerera kazhinji"},{"SurahNumber":42,"VerseNumber":31,"Text":"Uye hamukwanisi kutiza (mutongo wa) Allah pano panyika, uye kunze kwaAllah hamuna mumwe muchengeti kana mubatsiri"},{"SurahNumber":42,"VerseNumber":32,"Text":"Uye kubva muzviratidzo zvavo mune ngarava munzizi semakomo"},{"SurahNumber":42,"VerseNumber":33,"Text":"Kana vachida, vanoita kuti mhepo ipere kuvhuvhuta, naizvozvo zvobva (ngarava) dzamira pamusoro (pemvura mugungwa). Zvirokwazvo, mazviri mune zviratidzo kune wese anotsungirira uye achitenda"},{"SurahNumber":42,"VerseNumber":34,"Text":"Kana kuti (Allah) vanovaparadza (vanhu) (nekunyura kwengarava) nekuda kwezvavakawana. Uye vanoregerera zvakanyanya"},{"SurahNumber":42,"VerseNumber":35,"Text":"Uye avo vanopikisa maererano nezviratidzo zvedu, kuti vazive kuti hakuna nzvimbo yavo yekutizira (kubva kumutongo waAllah)"},{"SurahNumber":42,"VerseNumber":36,"Text":"Saka chose chamakapihwa chingave chii zvacho anongova mafaro ehupenyu hwepano panyika, asi izvo zvina Allah (Paradhiso) zviri nani uye hazviperi kune avo vanotenda (muhumwechete hwaAllah), uye vachiisa kuvimba kwavo muna Tenzi vavo (munyaya dzavo dzese)"},{"SurahNumber":42,"VerseNumber":37,"Text":"Uye avo vanozvidzora kubva mukuita zvitadzo zvikuru, uye Al-Fawaahish (cheupombwe), uye kana vachinge vatsamwa vanoregerera"},{"SurahNumber":42,"VerseNumber":38,"Text":"Uye avo vanodaira kudana kwaTenzi vavo (kuti vatende kuti vamwechete uye kuvanamata), uye vachiita Swalaah, neavo vanofambisa nyaya dzavo kuburikidza nekupana mazano, uye vachipa kubva kune izvo zvatakavapa"},{"SurahNumber":42,"VerseNumber":39,"Text":"Uye avo vanoti kana udzvanyiriri uchinge waitwa kwavari vanotsiva"},{"SurahNumber":42,"VerseNumber":40,"Text":"Mugove wechakaipa ndechakaipa chakafanana nacho, asi uyo anoregerera uye owadzanisa, mugove wake una Allah. Zvirokwazvo, Allah havafariri vatadzi"},{"SurahNumber":42,"VerseNumber":41,"Text":"Uye zvirokwazvo uyo anotsiva mushure mekunge akanganisirwa, kune avo hapana nzira (yekupomerwa mhosva) kwavari"},{"SurahNumber":42,"VerseNumber":42,"Text":"Zvirokwazvo, nzira (yekupomera mhosva) iri kune avo vanodzvinyirira vanhu uye vachipanduka panyika zvisina kodzero. Kwavari kuchave nemutongo unorwadza wakaoma"},{"SurahNumber":42,"VerseNumber":43,"Text":"Uye zvirokwazvo ani nani anotsungirira uye oregerera, izvi zvirokwazvo zvinenge zviri zvinhu zvinobva kune zvinokurudzirwa naAllah"},{"SurahNumber":42,"VerseNumber":44,"Text":"Uye uyo Allah wavanoita kuti arasike, kwaari haana Wali (Mununuri) mushure mavo (Allah). Uye uchaona vatadzi apo pavachaona mutongo vachati: “Pane here chero nzira yekudzokera (Panyika)?”"},{"SurahNumber":42,"VerseNumber":45,"Text":"Uye uchavaona vachiunzwa kwariri (Gehena) vakazvininipisa nekuda kwekukudzikisrwa, vachitarisa zvinyoro-nyoro. Uye avo vanotenda vachati: “Zvirokwazvo, vakarasikirwa ndeavo vanorasikirwa pachavo pamwechete nemhuri dzavo pazuva rekutongwa. Zvirokwazvo, vatadzi (vange vasingatendi) vachave nemutongo usingaperi.”"},{"SurahNumber":42,"VerseNumber":46,"Text":"Uye vachange vasina maAwliya (Vanunuri/Vabatsiri) kuti vavabatsire kunze kwaAllah. Uye uyo Allah wavanoita kuti arasike, kwaari hapana nzira (yekutevera)"},{"SurahNumber":42,"VerseNumber":47,"Text":"Dairai kudana kwaTenzi venyu (Tambirai Islaam imi vanhu nemaJinn) kusati kwasvika kubva kuna Allah zuva iro risingakwanisiki kutiza (zuva rekutongwa). Muchange musina kwekutizira zuva iri uye hamuzokwanisi kuramba (mhosva dzenyu nekuti dzakanyorwa mumabhuku emabasa enyu)"},{"SurahNumber":42,"VerseNumber":48,"Text":"Asi kana vachinge vafuratira (Iwe Muhammad (SAW)), (ziva kuti) hatina kukutumira kwavari semuchengetedzi. Basa rako nderekusvitsa shoko. Uye zvirokwazvo kana tichinge taita kuti munhu aravire tsitsi dzedu kubva kwatiri anofadzwa nazvo; asi kana chakaipa chikamuwira nekuda kwemabasa akaitwa nemaoko avo, naizvozvo zvirokwazvo munhu haatendi"},{"SurahNumber":42,"VerseNumber":49,"Text":"Allah ndivo muridzi weumambo hwematenga nepasi, vanosika zvavanoda. Vanopa vanasikana wavanoda uye vanopa wavanoda vanakomana"},{"SurahNumber":42,"VerseNumber":50,"Text":"Kana kuti vanopa vese vanakomana nevanasikana, uye vanoita ngomwa uyo wavanoda. Zvirokwazvo, vanoziva zvose uye vanokwanisa kuita zvinhu zvose"},{"SurahNumber":42,"VerseNumber":51,"Text":"Hazvina kuva zvinopihwa munhu kuti Allah vanotaura naye kunze kwekunge riri shoko rinenge radzikiswa, kana kuti paine chidziro, kana kuti (Allah) vanotumira mutumwa kuti ave anobuditsa zvavanoda nekuda kwemvumo yavo. Zvirokwazvo, ndivo vepamusoro-soro, vazere neungwaru"},{"SurahNumber":42,"VerseNumber":52,"Text":"Saizvozvo takava tinotumira kwauri (Muhammad (SAW)) Rooh (Shoko uye tsitsi) nekuda kwedu. Hawaiziva Gwaro (Qur’aan) kana kuti chii chinonzi kutenda, asi takariita (Qur’aan) sechiedza chatinotungamidza nacho watinoda kubva kuvaranda vedu. Uye zvirokwazvo, (Muhammad (SAW) uri kutungamirira (vanhu) kunzira yakatwasuka (Islaam)"},{"SurahNumber":42,"VerseNumber":53,"Text":"Nzira yaAllah, avo vari muridzi hwezvose zviri mumatenga nezvose zviri pasi. Zvirokwazvo, zvinhu zvose mukuguma kwazvo zvichadzokera kuna Allah"},{"SurahNumber":43,"VerseNumber":1,"Text":"Haa – Meem. (Mashoko aya ndemamwe ezvishamiso zviri muQur’aan, uye hapana anoziva zvaanoreva kunze kwaAllah)"},{"SurahNumber":43,"VerseNumber":2,"Text":"Ndinopika neGwaro (Qur’aan) riri pachena (Rinobuditsa zvinhu zvese pachena)"},{"SurahNumber":43,"VerseNumber":3,"Text":"Zvirokwazvo, takariita Qur’aan rive muchirudzi chechiArabhu kuti muve munonzwisisa"},{"SurahNumber":43,"VerseNumber":4,"Text":"Uye zvirokwazvo (Qur’aan) riri muna Amai veBhuku (Al-Lauh Al-Mahfoodh) nesu, zvirokwazvo ndere pamusoro, rizere neungwaru"},{"SurahNumber":43,"VerseNumber":5,"Text":"Tochitora here yeuchidzo (Qur’aan) kubva kwamuri, nokuda kwekuti muri vanhu vanopfurikidza mwero"},{"SurahNumber":43,"VerseNumber":6,"Text":"Uyezve vaporofita vangani vatakatumira pakati pevanhu vekare"},{"SurahNumber":43,"VerseNumber":7,"Text":"Uyezve hakuna kuuya muporofita kwavari kusara kwekuti vaimuseka"},{"SurahNumber":43,"VerseNumber":8,"Text":"Naizvozvo takaparadza vanhu vakasimba pane ava, uye muenzaniso wevekare wakapfuura (Pamberi pavo)"},{"SurahNumber":43,"VerseNumber":9,"Text":"Uye zvirokwazvo ukavabvunza: “Ndiani akasika matenga nenyika?” Zvirokwazvo, vachataura kuti: “Samasimba vane ruzivo rwose ndivo vakawasika.”"},{"SurahNumber":43,"VerseNumber":10,"Text":"Avo vakakugadzirirai nyika semubhedha, uye vakakugadzirirai nzira mairi, kuti muve munotungamirirwa (munofamba zvakanaka)"},{"SurahNumber":43,"VerseNumber":11,"Text":"Uye avo vanotumira mvura (inonaya) kubva kudenga zvakaenzanirana, naizvozvo tinopa upenyu kuivhu nayo mvura, uye saizvozvo muchava munodzoswa (kuupenyu mushure mekunge mafa)"},{"SurahNumber":43,"VerseNumber":12,"Text":"Uye avo vakasika zvinhu zvose zviri zviviri zviviri (chirume nechikadzi), uye vakakugadzirirai ngarava nezvipfuyo izvo zvamunotasva"},{"SurahNumber":43,"VerseNumber":13,"Text":"Kuti muve munotasva kumisana yazvo (zvipfuyo), uye kuti muve munorangarira makomborero aTenzi venyu pamunotasva, uye moti: “Kurumbidzwa ngakuve kune avo vakatungamidza izvi kwatiri, uye hataikwanisa kuzviwana (nekuda kwesimba redu)!”"},{"SurahNumber":43,"VerseNumber":14,"Text":"“Uye zvirokwazvo kuna Tenzi vedu tichadzokera!”"},{"SurahNumber":43,"VerseNumber":15,"Text":"Asi vanovasanganisa (Allah) nechidimbu kubva mune vamwe varanda vavo (vachiti vane vana uye vachivaenzanisa pakunamata). Zvirokwazvo, munhu ari mukusatenda kuri pachena"},{"SurahNumber":43,"VerseNumber":16,"Text":"Kana kuti (Allah) vakatora vanasikana kubva mune zvavakasika, uye ivo (Allah) vakakusarudzirai imi vanakomana"},{"SurahNumber":43,"VerseNumber":17,"Text":"Uye kana umwe wavo akaudzwa nezvemashoko (ekuzvarwa kwemwanasikana) zvaanotaura kune Mupi wenyasha (Allah), chiso chake chinosviba uye anozadzwa nekutsamwa"},{"SurahNumber":43,"VerseNumber":18,"Text":"Uyo anokudzwa achishongedzwa (achipfekedzwa siriki negoridhe, mukadzi), uye asingakwanisi pakupokana kutaura mashoko ari pachena"},{"SurahNumber":43,"VerseNumber":19,"Text":"Uye vanoita ngirozi izvo dziri varanda veMupi ane nyasha (Allah), vakadzi. Vakamboona kusikwa kwazvo here? Uchapupu hwavo hwuchanyorwa uye vachabvunzwa"},{"SurahNumber":43,"VerseNumber":20,"Text":"Uye vanoti: “Dai kusiri kuda kweMupi ane nyasha (Allah), tingadai tisina kuzvinamata.” Havana ruzivo nazvo, uye hapana chavanoita kusara kwekunyepa"},{"SurahNumber":43,"VerseNumber":21,"Text":"Kana kuti takavapa rimwe Bhuku mushure meiri (Qur’aan) iro ravarikubatisisa"},{"SurahNumber":43,"VerseNumber":22,"Text":"Asi vanoti: “Takawana madzibaba edu vachitevera imwe nzira nechitendero, uye tinozvitungamirira kuburikidza netsoka dzavo.”"},{"SurahNumber":43,"VerseNumber":23,"Text":"Uye saizvozvo, hatina kutuma muyambiri mushure mako (Muhammad (SAW)) kune guta ripi zvarwo (vanhu), asi vaigara zvakanaka pakati pavo vakati: “Zvirokwazvo, takawana madzibaba edu vachitevera imwe nzira nechitendero, uye zvirokwazvo ticharamba tichitevera tsoka dzavo.”"},{"SurahNumber":43,"VerseNumber":24,"Text":"(Muyambiri) akati: “Kunyangwe ndakuunzirai gwara rakanaka pane ramakawana madzibaba enyu achitevera?” Vakati: “Zvirokwazvo, hatitendi mune zvawakatumwa nazvo.”"},{"SurahNumber":43,"VerseNumber":25,"Text":"Naizvozvo takavadzorera (takavaranga), uye tarisai ndeapi akazova magumo eavo vakaramba (Islaam)"},{"SurahNumber":43,"VerseNumber":26,"Text":"Uye (Rangarira) apo Abrahamu paakati kuna baba vake nevanhu vake: “Zvirokwazvo, handipo pane zvamunonamata.”"},{"SurahNumber":43,"VerseNumber":27,"Text":"“Kusara kwaivo (Allah) vakandisika; uye zvirokwazvo, vachanditungamirira.”"},{"SurahNumber":43,"VerseNumber":28,"Text":"Uye akariita shoko (Laa ilaaha illallaah (Hapana chimwe chinhu chine kodzero yekunamatwa kunze kwaAllah)) rinogara muvana vake, uye kuti zvimwe vangadzoke (kuna Allah kana kuwana yambiro)"},{"SurahNumber":43,"VerseNumber":29,"Text":"Asi ndakapa (zvakanaka zvehupenyu hwuno) kune ava (vasingatendi) nemadzibaba avo kuti vafare, kusvikira chokwadi chauya kwavari (Qur’aan), nemutumwa (Muhammad (SAW)) ari pachena (anoburitsa zvinhu zvese pachena)"},{"SurahNumber":43,"VerseNumber":30,"Text":"Asi pakauya chokwadi kwavari (Qur’aan), vakati (vasingatendi mariri): “Aya ndiwo mapipi, uye hatitendi maari.”"},{"SurahNumber":43,"VerseNumber":31,"Text":"Uye vakati: “Sei Qur’aan iri risina kudzikiswa kumurume mukuru wemaguta maviri (Makkah neTaif)?”"},{"SurahNumber":43,"VerseNumber":32,"Text":"Ndivo here vanopa tsitsi dzaTenzi vako? Tisu tinopa pakati pavo raramo yavo muhupenyu hwepano pasi, uye tinosimudzira vamwe vavo pamusoro pevamwe muzvidanho, kuti vamwe vave vanotora vamwe mumabasa avo. Asi tsitsi dzaTenzi vako (Paradhiso) dziri nani pane zvavanounganidza"},{"SurahNumber":43,"VerseNumber":33,"Text":"Uye dai vanhu vakanga vari boka rimwe chete (vasingatendi), tingadai takapa vanhu vasingatendi muna Mupi ane nyasha (Allah) matenga esirivha edzimba dzavo, nemanera avanokwira nawo"},{"SurahNumber":43,"VerseNumber":34,"Text":"Uye padzimba dzavo paiva nemisiwo (yesirivha) nemibhedha (yesirivha) yavairarira"},{"SurahNumber":43,"VerseNumber":35,"Text":"Uye shongedzo dzegoridhe. Asi zvose izvi hapana zvazviri kusara kwemafaro epano panyika. Uye hupenyu hwuchatevera hwuna Tenzi vako ndewe avo vanotya Allah (vanoteerera Allah)"},{"SurahNumber":43,"VerseNumber":36,"Text":"Uye uyo anofuratira kubva kurangariro yeMupi ane nyasha (Allah) (Qur’aan nekunamata Allah), tinomusarudzira Satani kuti ave shamwari yake"},{"SurahNumber":43,"VerseNumber":37,"Text":"Uye zvirokwazvo vanasatani vanovadzivirira kubva munzira (yaAllah), asi vanofunga kuti vakatungamiririrwa"},{"SurahNumber":43,"VerseNumber":38,"Text":"Kusvika (iye) auya kwatiri, anoti (kushamwari yake satani): “Ndinoshuvira kuti dai pakati pangu newe pange pane musiyano wemufambo wemabvazuva maviri (kana wemabvazuva nemadokero).” Zvirokwazvo uri shamwari yakaipa"},{"SurahNumber":43,"VerseNumber":39,"Text":"Hazvikubatsirei zuva ranhasi (imi vasingatendi) nekuti maiita zvakaipa. Muchava vagovani (iwe neshamwari yako) mumarwadzo"},{"SurahNumber":43,"VerseNumber":40,"Text":"Muhammad (SAW)) ungaite kuti matsi anzwe here, kana kutungamirira bofu, kana uyo ari mukurasika kuri pachena"},{"SurahNumber":43,"VerseNumber":41,"Text":"Uye kunyangwe tikakutora (Muhammad (SAW)), zvirokwazvo tichava tinovadzorera (tinovaranga)"},{"SurahNumber":43,"VerseNumber":42,"Text":"Kana (tikava) tinokuratidza zvatakavavimbisa, zvirokwazvo tine simba pamusoro pavo"},{"SurahNumber":43,"VerseNumber":43,"Text":"Naizvozvo batisisa (Muhammad (SAW)) izvo zvirikudzikiswa kwauri. Zvirokwazvo, uri panzira yakaswatuka"},{"SurahNumber":43,"VerseNumber":44,"Text":"Uye zvirokwazvo (Qur’aan) iri zvirokwazvo iyambiro kwauri (Muhammad (SAW)) nevanhu vako, uye muchabvunzwa (nezvaro)"},{"SurahNumber":43,"VerseNumber":45,"Text":"Uye (Muhammad (SAW)) bvunza vamwe vevatumwa vedu vatakatuma mushure mako kuti: “Takasarudza here vamwe vanamwari kuti vave vanonamatwa kunze kweMupi ane nyasha (Allah)?”"},{"SurahNumber":43,"VerseNumber":46,"Text":"Uye zvirokwazvo takatuma Musa nezviratidzo zvedu kuna Farawo nemadzimambo ake (achivakoka kuchitendero chaAllah cheIslaam). Akati: “Zvirokwazvo, ndiri mutumwa waTenzi vepasi rose (vanhu nemaJinn nezvihnu zvese).”"},{"SurahNumber":43,"VerseNumber":47,"Text":"Asi apo paakasvika kwavari nezviratidzo zvedu kwavari, zvirokwazvo vakazviseka"},{"SurahNumber":43,"VerseNumber":48,"Text":"Uye hapana chiratidzo chatakavaratidza asi kuti chaiva chikuru kudarika chimwe chacho, uye takavabata nemarwadzo kuti pamwe vangadzoke (kuchitendero chaAllah, Islaam)"},{"SurahNumber":43,"VerseNumber":49,"Text":"Uye vakati (kuna Musa): “Iwe wemapipi! Tikumbirire kuna Tenzi vako maererano nezvavakakuvimbisa. Zvirokwazvo, tichava tinozvitungamirira (zvakanaka).”"},{"SurahNumber":43,"VerseNumber":50,"Text":"Asi patakabvisa mutongo kwavari, vakave vanotyora chitsidzo (kuti vaizotenda tikabvisa marwadzo kubva kwavari)"},{"SurahNumber":43,"VerseNumber":51,"Text":"Uye Farawo akasheedzera kuvanhu vake (achiti): “Imi vanhu vangu! Hausi hwangu here humambo hweEgypt, uye nzizi idzi dzinoyerera pasi pangu? Hamuoni here?”"},{"SurahNumber":43,"VerseNumber":52,"Text":"“Handisi nani here pane uyu (Musa) wepasi, uye asingagoni kutaura zvinonzwika?”"},{"SurahNumber":43,"VerseNumber":53,"Text":"“Sei nguwo dzendarama dzisina kuiswa paari, kana kutumwa aine ngirozi?”"},{"SurahNumber":43,"VerseNumber":54,"Text":"Naizvozvo (Farawo) akafurira vanhu vake uye vakamuteerera. Zvirokwazvo, vange vari vanhu vakapanduka (vasingateereri Allah)"},{"SurahNumber":43,"VerseNumber":55,"Text":"Naizvozvo pavakatitsamwisa, takavapa murango, uye tikavanyudza vose"},{"SurahNumber":43,"VerseNumber":56,"Text":"Uye takavaita chidzidzo uye muenzaniso kune vaizotevera"},{"SurahNumber":43,"VerseNumber":57,"Text":"Uye panotorwa mwanakomana waMariya (Jesu) somuenzaniso, vanhu vako vanoseka muenzaniso iwowo"},{"SurahNumber":43,"VerseNumber":58,"Text":"Uye vanoti: “Vanamwari vedu vari nani here kana kuti iye (Jesu)?” Havape muenzaniso uyu, kusara kwekuda kupikisa. Naizvozvo vari vanhu vanopikisa"},{"SurahNumber":43,"VerseNumber":59,"Text":"Zvirokwazvo, (Isa (Jesu)) anga asiri kunze kwemuranda. Takamupa makomborero edu, uye tikamuita muenzaniso kuvana vaIzirairi (kusikwa kwake pasina baba)"},{"SurahNumber":43,"VerseNumber":60,"Text":"Uye dai taida, ingadai (takakuparadzai imi vanhu mese, uye) tikaisa ngirozi pachinzvimbo chenyu panyika"},{"SurahNumber":43,"VerseNumber":61,"Text":"Uye iye (Isa (Jesu)) mwanakomana waMariya (nekuburuka kwake achibva kudenga achiuya pasi pano) achave chiratidzo chinozivikanwa chenguva (zuva rekutongwa). Naizvozvo musave nefungidziro pamusoro paro (zuva rekutongwa). Uye nditeverei (ini Allah)! Iri ndiro gwara rakatwasuka (Islaam)"},{"SurahNumber":43,"VerseNumber":62,"Text":"Uye musave munosiya Satani achikurasisai (kubva muchitendero cheIslaam). Zvirokwazvo, (satani) muvengi ari pachena kwamuri"},{"SurahNumber":43,"VerseNumber":63,"Text":"Uye Isa (Jesu) paakauya nehumboo huri pachena akati: “Zvirokwazvo, ndave ndinouya kwamuri neAl-Hikmah ( Huporofita), uye kuti ndive ndinoburitsa pachena izvo zvamaisiyana. Naizvozvo ityai Allah uye mova munonditeerera.”"},{"SurahNumber":43,"VerseNumber":64,"Text":"“Zvirokwazvo, Allah ndi Tenzi vangu uye Tenzi venyu. Naizvozvo vanamatei. Iri ndiro gwara rakatwasuka (Islaam).”"},{"SurahNumber":43,"VerseNumber":65,"Text":"Asi mapato pakati pavo akapatsanurana. Nokudaro matambudziko kune avo vanokanganisa (nekutaura manyepo pamusoro paJesu) kubva kune mutongo wakaomarara unorwadza"},{"SurahNumber":43,"VerseNumber":66,"Text":"Vanomirira here nguva ichauya nekukurumidza kwavari vasingazive"},{"SurahNumber":43,"VerseNumber":67,"Text":"Shamwari pazuva iri dzichave vavengi, kusara kwevaitya (Allah)"},{"SurahNumber":43,"VerseNumber":68,"Text":"(Zvichanzi kune avo vaitenda): Vanamati vangu! Hapana kutya kuchave kwamuri zuva ranhasi, kana kuti kusuruvara"},{"SurahNumber":43,"VerseNumber":69,"Text":"Avo vaitenda muzviratidzo zvedu uye vaive vakazvipira kuna Allah (maMuslim)"},{"SurahNumber":43,"VerseNumber":70,"Text":"Pindai muParadhiso imi nevakadzi venyu murufaro"},{"SurahNumber":43,"VerseNumber":71,"Text":"Matireyi egoridhe nemakomichi achatenderedzwa mavari. Mariri (Paradhiso) muchange muine zvinoshuvirwa nemoyo yavo, neizvo meso anoyevedzwa nazvo, uye vachagaramo zvachose"},{"SurahNumber":43,"VerseNumber":72,"Text":"Iri ndiro Paradhiso ramagadzwa nhaka nekuda kwemabasa enyu amaiita (pahupenyu hwepanyika)"},{"SurahNumber":43,"VerseNumber":73,"Text":"Mariri (Paradhiso) kwamuri muchange muine michero yakawanda yamuchange muchidya (sezvamunoshuvira)"},{"SurahNumber":43,"VerseNumber":74,"Text":"Zvirokwazo, maMujrimoon (vatadzi) vachange vari mumarwadzo ekumoto umo mavachagara zvachose"},{"SurahNumber":43,"VerseNumber":75,"Text":"Marwadzo haazomborerutswi kwavari, uye vachakandwa mumatambudziko vaine kudemba kwakanyanya, uye vaine kushushikana mariri"},{"SurahNumber":43,"VerseNumber":76,"Text":"Hatina kuva tinovakanganisira, asi (kuti) ivo pachavo vaiva vatadzi"},{"SurahNumber":43,"VerseNumber":77,"Text":"Uye vachachema: “Iwe Malik (muchengetedzi weGehena)! Ita kuti Tenzi vako vatipedzise (vatiuraye).” Achati: “Zvirokwazvo, muchagaramo zvachose.”"},{"SurahNumber":43,"VerseNumber":78,"Text":"Zvirokwazvo, taunza chokwadi (Muhammad (SAW) neQur’aan) kwamuri, asi vazhinji venyu vanovenga chokwadi"},{"SurahNumber":43,"VerseNumber":79,"Text":"Kana kuti vakaronga urongwa? Naizvozvo nesuwo tiri kuronga"},{"SurahNumber":43,"VerseNumber":80,"Text":"Kana kuti vanofunga here kuti hatinzwi zvakavandika zvavo uye zvavanoutaura muchivande? Hongu (tinozinzwa), uye vatumwa vedu (ngirozi) vanawo, vachinyora"},{"SurahNumber":43,"VerseNumber":81,"Text":"Iti (Muhammad (SAW)): “Kana vane nyasha dzose (Allah) vaine mwana (kana vana sezvamunotaura), naizvozvo ndiri wekutanga weavo vanomunamata (kuramba zvamunotaura, uye kutenda kuti Allah vari vega uye havana vana).”"},{"SurahNumber":43,"VerseNumber":82,"Text":"Kukudzwa kwose ngakuve kuna Tenzi vematenga nenyika, Tenzi vechigaro chepamusoro-soro. Kurumbidzwa kwose ngakuve kwavari pane zvose zvavanovasanganisa navo"},{"SurahNumber":43,"VerseNumber":83,"Text":"Saka vasiyei vachitaura zvisina maturo uye vachitamba kusvikira vasangana nezuva ravo iro ravakavimbiswa"},{"SurahNumber":43,"VerseNumber":84,"Text":"Ndivo (Allah) vanova vamwechete Ilaah (Mwari vanofanirwa kunamatwa) kudenga, vanova zvakare Ilaah (Mwari vanofanirwa kunamatwa) panyika. Ndivo vazere neungwaru, muzivi wezvose"},{"SurahNumber":43,"VerseNumber":85,"Text":"Makomborero ndeavo, muridzi weumambo hwekudenga nepasi, nezvose zviri pakati pawo, uye kwavari ndiko kune ruzivo rwenguva, uye kwavari muchadzoserwa (mese)"},{"SurahNumber":43,"VerseNumber":86,"Text":"Uye avo vavanodana kunze kwavo (Allah) havana masimba ekumiririra – kusara kweavo vanopa uchapupu pachokwadi (vanotenda muhumwechete hwaAllah uye vachiteerera mirairo yavo), uye vanoziva (humwechete hwaAllah)"},{"SurahNumber":43,"VerseNumber":87,"Text":"Asi kana ukavabvunza kuti ndiani akavasika, muzvokwadi vanoti: “Allah.” Saka vanofuratira sei (mukunamata Allah vakavasika)"},{"SurahNumber":43,"VerseNumber":88,"Text":"(Uye Allah vane ruzivo) rwe (Mashoko aMuhammad (SAW)) anoti: “Tenzi wangu! Zvirokwazvo, ava vanhu vasingatendi!”"},{"SurahNumber":43,"VerseNumber":89,"Text":"Saka vafuratire (Muhammad (SAW)) uye oti: Salaam (Runyararo)! Asi vachazviziva"},{"SurahNumber":44,"VerseNumber":1,"Text":"Haa – Meem. (Mashoko aya ndemamwe ezvishamiso zvri muQur’aan, uye hapana anoziva zvaanoreva kunze kwaAllah)"},{"SurahNumber":44,"VerseNumber":2,"Text":"Ndinopika neGwaro riri pachena (Qur’aan rinoburitsa zvinhu pachena)"},{"SurahNumber":44,"VerseNumber":3,"Text":"Zvirokwazvo, takaridzikisa\t(Qur’aan) pausiku hwakakomborerwa (usiku hwe Al-Qadr mumwedzi weRamadhaan). Zvirokwazvo, tiri kuyambira (kuti ticharanga avo vasingatendi)"},{"SurahNumber":44,"VerseNumber":4,"Text":"Mauri (usiku uhwu) munotarwa nyaya dzose dzakarongwa (ndufu, keberekwa kwemhuka, nezviitiko zvese zvichaitika gore rinotevera)"},{"SurahNumber":44,"VerseNumber":5,"Text":"Sechikomekedzo (Qur’aan iri kana kutarwa kwezviitiko) kubva kwatiri. Zvirokwazvo, tinotumira (vatumwa)"},{"SurahNumber":44,"VerseNumber":6,"Text":"Setsitsi kubva kuna Tenzi vako. Zvirokwazvo, ndivo vanonzwa, muzivi wezvose"},{"SurahNumber":44,"VerseNumber":7,"Text":"Tenzi vematenga nenyika nezvose zviri pakati pawo, kana muine kutenda kwechokwadi (nekusangana naTenzi venyu)"},{"SurahNumber":44,"VerseNumber":8,"Text":"Laa ilaaha illaa huwa (Hakuna mumwe ane kodzero yekunamatwa kunze kwavo). Ndivo vanopa upenyu uye vanokonzera rufu – Tenzi venyu uye Tenzi vemadzibaba enyu"},{"SurahNumber":44,"VerseNumber":9,"Text":"Asi vanotamba vari mukugunun’una"},{"SurahNumber":44,"VerseNumber":10,"Text":"Naizvozvo mirira zuva iro denga parichaunza chiutsi chiri pachena (chinooneka)"},{"SurahNumber":44,"VerseNumber":11,"Text":"Chichafukidza vanhu. Ichi chirango chinorwadza"},{"SurahNumber":44,"VerseNumber":12,"Text":"(Vachati): “Tenzi vedu! Bvisai mutongo kwatiri, muzvokwadi tichava vatendi!”"},{"SurahNumber":44,"VerseNumber":13,"Text":"Vangave sei nendangariro (murango wauya kwavari), apo mutumwa ari pachena akauya kwavari (achivajekesera)"},{"SurahNumber":44,"VerseNumber":14,"Text":"Naizvozvo vakamufuratira (Muhammad (SAW)) vakati: “Munhu akadzidziswa (nemumwe munhu), uye anopenga!”"},{"SurahNumber":44,"VerseNumber":15,"Text":"Zvirokwavo, tichabvisa mutongo kwekanguva. Zvirokwazvo, muchadzokera (mukusatenda)"},{"SurahNumber":44,"VerseNumber":16,"Text":"Pazuva iro ratichakutorai nenzira hombe inorwadza. Zvirokwazvo tichadzorera nekupa chirango"},{"SurahNumber":44,"VerseNumber":17,"Text":"Uye zvirokwazvo takaedza mushure mavo vanhu vaFarawo, apo mutumwa anoremekedzwa akauya kwavari (Musa (AS)"},{"SurahNumber":44,"VerseNumber":18,"Text":"Achiti: “Ndipei varanda vaAllah (vana vaIzirairi). Zvirokwazvo, ndiri mutumwa anovimbika kwamuri.”"},{"SurahNumber":44,"VerseNumber":19,"Text":"“Uye musava munozvikudza pamusoro paAllah. Zvirokwazvo, ndauya kwamuri nenzira iri pachena (murairo uri pachena).”"},{"SurahNumber":44,"VerseNumber":20,"Text":"“Uye zvirokwazvo ndinokumbira chengetedzo kubva kuna (Allah) Tenzi vangu naTenzi venyu, nekuti munganditeme (kana kunditi ndiri ngan’a kana kundiuraya).”"},{"SurahNumber":44,"VerseNumber":21,"Text":"“Asi kana musingatendi mandiri, naizvozvo swederai kure neni mondisiya ndega ndakadaro.”"},{"SurahNumber":44,"VerseNumber":22,"Text":"Asi (Musa (AS)) akadana Tenzi vake achiti: “Zvirokwazvo, ava vanhu vanotadza (vatadzi).”"},{"SurahNumber":44,"VerseNumber":23,"Text":"(Allah vakati): “Buda pamwechete nevaranda vangu neusiku. Zvirokwazvo muchateverwa.”"},{"SurahNumber":44,"VerseNumber":24,"Text":"“Uye siya gungwa riri zvariri (rakapatsanuka). Zvirokwazvo vari mauto achanyudzwa.”"},{"SurahNumber":44,"VerseNumber":25,"Text":"Mapindu mangani nezvitubu zvavakasiya (vanhu vaFarawo) kumashure"},{"SurahNumber":44,"VerseNumber":26,"Text":"Nezvirimwa (minda inoyevedza) nenzvimbo dzakanaka"},{"SurahNumber":44,"VerseNumber":27,"Text":"Uye mutefetefe weupenyu umo mavaiwana mufaro"},{"SurahNumber":44,"VerseNumber":28,"Text":"Zvakaitika kudaro! Naizvozvo, takaita kuti vamwe vanhu vavagare nhaka (Vana vaIzirairi vagare nhaka humambo weku Egypt)"},{"SurahNumber":44,"VerseNumber":29,"Text":"Uye matenga nenyika hazvina kuvachemera, zvakare havana kupihwa nguva (havana kunonotswa)"},{"SurahNumber":44,"VerseNumber":30,"Text":"Uye zvirokwazvo takanunura vana vaIzirairi kubva kumutongo unonyadzisa wakaomarara"},{"SurahNumber":44,"VerseNumber":31,"Text":"Kubva kunaFarawo. Zvirokwazvo, aizvitutumadza uye aive mumwe wemaMusrifoon (avo vanhu vanopfurikidza mitemo yaAllah)"},{"SurahNumber":44,"VerseNumber":32,"Text":"Uye takavasarudza (vana vaIzirairi) pamusoro pevose (vanhu nemaJinn panguva yaMusa (AS)) neruzivo"},{"SurahNumber":44,"VerseNumber":33,"Text":"Uye tikavapa zviratidzo zvaive nemuyedzo uri pachena"},{"SurahNumber":44,"VerseNumber":34,"Text":"Zvirokwazvo, ava (maQuraish) vari kuti"},{"SurahNumber":44,"VerseNumber":35,"Text":"“Hapana chimwe chinhu kunze kwerufu rwedu rwekutanga, uye hatisi kuzomutswa (zvakare)!”"},{"SurahNumber":44,"VerseNumber":36,"Text":"“Tiunzire madzibaba edu kana uri pachokwadi!”"},{"SurahNumber":44,"VerseNumber":37,"Text":"Vari nani here kana kuti vanhu vekuTubba neavo (vaivepo) mushure mavo? Takavaparadza nekuti zvirokwazvo vaive maMujrimoon (vatadzi)"},{"SurahNumber":44,"VerseNumber":38,"Text":"Uye hatina kuva tinosika matenga nenyika, nezvose zviri pakati pawo sedambe"},{"SurahNumber":44,"VerseNumber":39,"Text":"Hatina kuva tinozvisika kusara kwekuti muchokwadi (kuti tione avo vanoteerera neavo vasingateereri), asi vazhinji vavo havazivi"},{"SurahNumber":44,"VerseNumber":40,"Text":"Zvirokwazvo, zuva rekutongwa inguva yavakatarirwa vose"},{"SurahNumber":44,"VerseNumber":41,"Text":"Zuva rekuti Maula (hama yepedyo) haikwanisi kubatsira Maula (hama yepedyo) nechimwe chinhu, uye zvakare hapana rubatsiro rwavachawana"},{"SurahNumber":44,"VerseNumber":42,"Text":"Kunze kweuyo Allah wavanoratidza tsitsi. Zvirokwazvo, ndivo samasimba, vazere netsitsi"},{"SurahNumber":44,"VerseNumber":43,"Text":"Zvirokwazvo, muti weZaqqoom (unovava zvikuru)"},{"SurahNumber":44,"VerseNumber":44,"Text":"Uchava chikafu chevatadzi"},{"SurahNumber":44,"VerseNumber":45,"Text":"Semafuta anofashaira, chichafashaira mumatumbu avo"},{"SurahNumber":44,"VerseNumber":46,"Text":"Sekufashaira kunoita mvura inopisa"},{"SurahNumber":44,"VerseNumber":47,"Text":"(Zvichanzi): “Mutorei momudhonzera pakati pemarimi emoto!”"},{"SurahNumber":44,"VerseNumber":48,"Text":"“Modira mumusoro make mutongo wemvura inofashaira!”"},{"SurahNumber":44,"VerseNumber":49,"Text":"“Ravira (izvi)! Zvirokwazvo waiva (unozviita kunge) wepamusoro anoremekedzwa!”"},{"SurahNumber":44,"VerseNumber":50,"Text":"“Zvirokwazvo, izvi ndizvo zvamairamba (zvamaigunun’una)!”"},{"SurahNumber":44,"VerseNumber":51,"Text":"Zvirokwazvo, avo vanotya Allah vachange vari munzvimbo yerunyararo (yakachengetedzeka)"},{"SurahNumber":44,"VerseNumber":52,"Text":"Mumapindu nezvitubu"},{"SurahNumber":44,"VerseNumber":53,"Text":"Vakapfeka siriki yakanaka uye siriki yakakora vachitarisana"},{"SurahNumber":44,"VerseNumber":54,"Text":"Zvichava kudaro! Uye tichavaroodza kumaHouri vane maziso mahombe akanaka (vakadzi vakanaka vekuJannah)"},{"SurahNumber":44,"VerseNumber":55,"Text":"Vachadaidzira imomo michero yemhando dzose murunyararo nechengetedzo"},{"SurahNumber":44,"VerseNumber":56,"Text":"Havazomboravira rufu imomo kusara kwerufu rwekutanga (panyika), uye (Allah) vachavanunura kubva kumutongo wekumoto"},{"SurahNumber":44,"VerseNumber":57,"Text":"Semakomborero kubva kuna Tenzi vako! Uku kuchava kubudirira kwepamusoro"},{"SurahNumber":44,"VerseNumber":58,"Text":"Zvirokwazvo, takarirerutsa (Qur’aan iri) parurimi rwako, kuti vave vanorangarira"},{"SurahNumber":44,"VerseNumber":59,"Text":"Naizvozvo mirira (Muhammad (SAW)), zvirokwazvo ivo vakamirira (zvekare)"},{"SurahNumber":45,"VerseNumber":1,"Text":"Haa – Meem. (Mashoko aya ndemamwe ezvishamiso zviri muQur’aan, uye hapana anoziva zvaanoreva kunze kwaAllah)"},{"SurahNumber":45,"VerseNumber":2,"Text":"Mashoko akadzikiswa eGwaro (Qur’aan) anobva kuna Allah, Samasimba, vazere neuchenjeri"},{"SurahNumber":45,"VerseNumber":3,"Text":"Zvirokwazvo, mumatenga nenyika mune zviratidzo kune vanotenda"},{"SurahNumber":45,"VerseNumber":4,"Text":"Uye mukusikwa kwenyu, neizvo zvavakapararira (Panyika) kubva kuzvisikwa zvinofamba (mhuka) mune zviratidzo kuvanhu vanotenda zvechokwadi"},{"SurahNumber":45,"VerseNumber":5,"Text":"Uye mukutenderera kweusiku nemasikati, neizvo Allah zvavanopa seraramo (mvura) kubva kudenga, vopa nayo nyika upenyu mushure mekunge isina upenyu, uye kuvhuvhuta kunoita mhepo, zviratidzo kuvanhu vanonzwisisa"},{"SurahNumber":45,"VerseNumber":6,"Text":"Izvi zviratidzo zvaAllah, zvatinokuverengera (Muhammad (SAW)) muchokwadi. Naizvozvo ndeipi nhaurwa mushure maAllah nezviratidzo zvavo zvavachatenda"},{"SurahNumber":45,"VerseNumber":7,"Text":"Matambudziko kumutadzi wese anonyepa"},{"SurahNumber":45,"VerseNumber":8,"Text":"Anonzwa ndima dzaAllah dzichiverengwa kwaari, asi oenderera mberi achizvitutumadza sekunge asina kudzinzwa. Nokudaro mukorokotedze nezvemutongo unorwadza"},{"SurahNumber":45,"VerseNumber":9,"Text":"Uye akadzidza zvimwe zvinhu mundima dzedu (dziri muQur’aan), anozvitora sechiseko. Vanhu vakadaro vachava nomutongo unonyadzisa"},{"SurahNumber":45,"VerseNumber":10,"Text":"Pamberi pavo pane Gehena. Uye vose izvo zvavakawana hazvisi kuzovabatsira, kana avo vavakatora sevabatsiri vachisiya Allah. Uye vachave nemutongo mukuru"},{"SurahNumber":45,"VerseNumber":11,"Text":"Iri (Qur’aan) inungamiri. Uyezve avo vasingatendi muzviratidzo zvaTenzi vavo, vachave nemutongo wakaomarara unorwadza"},{"SurahNumber":45,"VerseNumber":12,"Text":"NdiAllah vakakupai gungwa kuti ngarava dzive dzinofamba mariri nokuda kwavo, uye kuti muve munotsvaga makomborero avo, uye kuti muve munotenda"},{"SurahNumber":45,"VerseNumber":13,"Text":"Uye vakakupai zvese zviri mumatenga nezvose zviri panyika, zvese izvi kubva kwavari. Zvirokwazvo, mazviri mune zviratidzo kune vanhu avo vanofunga zvakadzama"},{"SurahNumber":45,"VerseNumber":14,"Text":"Iti (Muhammad (SAW)) kuvatendi kuti varegerere avo vasina tarisiro nezvemazuva aAllah, kuti vave vanoripa vanhu zvichienderana nezvavakawana (kutonga avo vasingatendi vaikanganisa vatendi)"},{"SurahNumber":45,"VerseNumber":15,"Text":"Uyo anoita basa rakanaka, nderake pachake; uye uyo anoita basa rakaipa, rakanangana naiye. Naizvozvo muchave munodzokera kuna Tenzi venyu"},{"SurahNumber":45,"VerseNumber":16,"Text":"Uye zvirokwazvo takapa vana vaIzirairi Gwaro, uye kunzwisisa Gwaro uye nemitemo yarwo, uye huporofita; uye tikavapa zvinhu zvakanaka, uye tikavasarudza pamusoro pevose (vanhu nemaJinn enguva yavo)"},{"SurahNumber":45,"VerseNumber":17,"Text":"Uye takavapa humboo hwuri pachena wenyaya dzese (nekuvadzikisira Torah). Uye havana kupokana kusara kwekunge ruzivo rwauya kwavari, nokuda kweruvengo pakati pavo. Zvirokwazvo, Tenzi vako vachatonga pakati pavo pazuva rokutongwa pamusoro peizvo zvavaipikisana"},{"SurahNumber":45,"VerseNumber":18,"Text":"Naizvozvo takuisa (Muhammad (SAW)) panzira yomukomekedzo (Islaam). Naizvozvo itevere, uye usatevere zvido zveavo vasingazivi"},{"SurahNumber":45,"VerseNumber":19,"Text":"Zvirokwazvo, hapana chavanokwanisa kukubatsira nacho kuna Allah (kana vachida kukuranga). Zvirokwazvo, avo vanoita mabasa akaipa madzishamwari, asi Allah mubatsiri weavo vanotya (Allah)"},{"SurahNumber":45,"VerseNumber":20,"Text":"Iri (Qur’aan) chioneso chiri pachena uye humboo kuvanhu, uye inungamiri netsitsi kuvanhu avo vanotenda zvechokwadi (nezve zuva rekupedzisira)"},{"SurahNumber":45,"VerseNumber":21,"Text":"Kana kuti avo vanoita mabasa akaipa vanofunga kuti tichavabatanidza neavo vanotenda (muhumwechete waAllah) uye vachiita mabasa akanaka, muhupenyu hwavo uye mushure mekufa kwavo? Huipi ndiwo mutongo wavanoita"},{"SurahNumber":45,"VerseNumber":22,"Text":"Uye Allah vakasika denga nenyika muchokwadi, kuti munhu wese ave anoripwa zvaakawana, uye havasi kuzodzvinyirirwa"},{"SurahNumber":45,"VerseNumber":23,"Text":"Wakamboona here uyo anotora zvido zvake samwari vake? Uye Allah vachiziva, vakamusiya akarasika, uye vakavhara manzwiro ake nemoyo wake, uye vakaisa chivharo pamaonero ake. Nokudaro ndiani angamutungamirire mushure maAllah? Hamurangariri here"},{"SurahNumber":45,"VerseNumber":24,"Text":"Uye vanoti: “Hapana chiripo kusara kwehupenyu wedu hwepano pasi, tinofa uye tinorarama, uye hapana chinotiparadza kusara kwenguva.” Uye havana ruzivo nezvazvo, asi vanongofungidzira"},{"SurahNumber":45,"VerseNumber":25,"Text":"Uye kana ndima dzedu dziri pachena dzichiverengwa kwavari, kupikisa kwavo hakusi kumwe kusara kwekuti: “Dzora madzibaba edu (akafa) kana uri pachokwadi!”"},{"SurahNumber":45,"VerseNumber":26,"Text":"Iti (kwavari): “Allah vanokupai hupenyu, uye voita kuti mufe, uye vachakuunganidzai pazuva rokutongwa iro pariri hapana kusagutsikana. Asi vanhu vazhinji havazivi.”"},{"SurahNumber":45,"VerseNumber":27,"Text":"Uye kuna Allah ndiko kune humambo hwematenga nenyika. Uye pazuva iro nguva ichasvika, zuva iroro vatevedzeri vemanyepo (vasingatendi) vacharasikirwa (nezvose)"},{"SurahNumber":45,"VerseNumber":28,"Text":"Uye uchaona rwudzi rwega rwega ruchizvininipisa (rwakapfugama). Rwudzi rwega rwega ruchishevedzerwa kuzvinyorwa zvaro (zvemabasa). Nhasi muchabhadharwa maererano nezvamaiita"},{"SurahNumber":45,"VerseNumber":29,"Text":"Zvinyorwa zvedu izvi zvirikutaura pamusoro penyu chokwadi. Zvirokwazvo, Tainyora izvo zvamaiita (ngirozi dzedu dzainyora mabasa enyu)"},{"SurahNumber":45,"VerseNumber":30,"Text":"Uye kune avo vaitenda (muhumwechete waAllah) uye vachiita mabasa akanaka, Tenzi vavo vachavaisa mutsitsi dzavo (Paradhiso). Ikoko ndiko kuchava kubudirira kuri pachena"},{"SurahNumber":45,"VerseNumber":31,"Text":"Asi kune avo vaisatenda (zvichanzi kwavari): “Ndima dzedu hadzina kuverengwa kwamuri here? Asi makazvitutumadza, uye maiva vanhu vaitadza.”"},{"SurahNumber":45,"VerseNumber":32,"Text":"Uye apo pazvainzi: “Zvirokwazvo, vimbiso yaAllah ndeyechokwadi, uye hapana kusagutsikana maererano nekuuya kwenguva,” makati: “Hatizivi kuti chii chinonzi nguva. Hatifungi nezvayo asi kuti kufungidzira, uye hatina kutenda kunogutsa (mairi nguva).”"},{"SurahNumber":45,"VerseNumber":33,"Text":"Uye zvakaipa zvavakaiita zvichava zvinobuda kwavari, uye zvavaishora zvichavakomberedza"},{"SurahNumber":45,"VerseNumber":34,"Text":"Uye zvichanzi: “Zuva rino tichakukanganwai sekukanganwa kwamakaita kusangana kwezuva renyu rino. Uye nzvimbo yenyu yokugara imoto, uye hapana achakubatsirai.”"},{"SurahNumber":45,"VerseNumber":35,"Text":"Izvi (zvirikuitika) nekuda kwekuti maitora ndima dzaAllah (Qur’aan) sechiseko, uye hupenyu hwepasi hwakakunyengedzai. Naizvozvo, nhasi havambobudiswi mauri (moto) kana kudzorerwa kuhupenyu hwepanyika (kuti vanokumbira ruregerero kuna Allah)"},{"SurahNumber":45,"VerseNumber":36,"Text":"Naizvozvo kurumbidzwa kwese nekutendwa ndekwa Allah, Tenzi vematenga uye Tenzi venyika, uye Tenzi vepasi rose (vanhu nemaJinn nezvisikwa zvese)"},{"SurahNumber":45,"VerseNumber":37,"Text":"Uye kwavari ndiko kune humambo mumatenga nepasi, uye ndivo samasimba, vane hungwaru hwose"}]}