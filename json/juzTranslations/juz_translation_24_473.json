{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":39,"VerseNumber":32,"Text":"Ana nduni jwali jwalupuso nnope kwakumpunda mundu jwansepele Allah unami, ni kuikanila yakuona pati im’bichililemo? Ana ku Jahannama nganikuwa kwiuto lya achimakafili"},{"SurahNumber":39,"VerseNumber":33,"Text":"Sano ajula (Muhammadi ﷺ) jwaayiche ni yakuona ni waijitichisye yalakweyo (maswahaba ni wamunyuma mwao), wanganyao ni wali wawoga (wakun’jogopa Allah)"},{"SurahNumber":39,"VerseNumber":34,"Text":"Akwete kupata wanganyao iliyose yatakaisacheje kwa M’mbuje gwao (Allah), gele ni malipilo ga wakolosya (masengo)"},{"SurahNumber":39,"VerseNumber":35,"Text":"Kuti Allah akaasiimaachisye wanganyao yakusakala yawapanganyisye, ni kwalipila malipilo gao pa yambone nnope yawaliji nkupanganya"},{"SurahNumber":39,"VerseNumber":36,"Text":"Ana Allah nganawa Jwakunkwanila kapolo Jwakwe? Ni akun’jogoyechesya wanganyao ayila (yaakuigalagatila) yangawaga Jwalakwe (Allah). Sano jwannechelele Allah kusokonechela, basi nganijukola nkun’jongola"},{"SurahNumber":39,"VerseNumber":37,"Text":"Soni jwatite Allah an’jongole, basi nganapagwa kukwakwe jwanti nikunsochelesya. Ana Allah nganawa Jwamachili gakupunda, Nkuusya mbusyo syakupoteka kusyene"},{"SurahNumber":39,"VerseNumber":38,"Text":"Soni naga n’di mwawusisye wanganyao (kuti): “Ana nduni juwagumbile mawunde ni mataka?” Chisimu chene tajile: “Allah.” Jilani: “Ana nkuiona uli (isanamu) yankuilumbanjila kunneka Allah, naga Allah ali asachilile kumba masausyo, ana yalakweyo mpaka ikungunukule masausyo Gakwego? Kapena ali asachilile kumba ukoto, ana yalakweyo mpaka isiwilile ukoto Wakweo?” Jilani: “Allah akungwanila, Kukwakwe pe ajegamile akwegamila.”"},{"SurahNumber":39,"VerseNumber":39,"Text":"Jilani: “E wandu wangu! Kamulani masengo yatin'jile paakamula (ni ukombosi wenu wosope), none jwakwe ngukamula (mwangukamulila), basi sampano timmanyilile,”"},{"SurahNumber":39,"VerseNumber":40,"Text":"“Kuti nduni jwatiyim’bichilile ilagasyo yatiyin’jalusye, ni kuntuluchila ilagasyo yakwendelechela.”"},{"SurahNumber":39,"VerseNumber":41,"Text":"Chisimu Uwwe tuntuluchiisye mmwe (Muhammadi ﷺ) Chitabu (Qur’an) ligongo lyawandu mwakuonaonape. Basi jwaajongweche nikuti akongoka kwaalikamuchisya nsyene, ni jwaapoteele nikuti akupotela kwalikonya nsyene, soni mmwe nganim'ba nkwachengeta jwao"},{"SurahNumber":39,"VerseNumber":42,"Text":"Allah ni jwaakujityosyaga misimu ndema jakuwa kwakwe. Sano ajila (misimu) janganijim’biche chiwa (akasajityosyagape) ku lugono kwakwe. Ni akasajisiwililaga ajila jaajilamulile chiwa (kulugono peko kuti jikaujila soni ku yiiilu yakwe, mundu ni akasawilaga kulugono), ni akasajitumisyaga jine josope (ku yiilu yakwe) mpaka pandema jekolanjidwe (jakuwiila). Chisimu mu yalakweyo muwele mwana ilosyo (yakulosya ukombosi wa Allah) kwa wandu waakuchetelela"},{"SurahNumber":39,"VerseNumber":43,"Text":"Ana kapena alitendele (inepe) yangawaga Allah kuwa yakwachondelela (kwa Allah)? Jilani: “Ana nantimuno ili yangali ulamusi pa chilichose soni yangali lunda?”"},{"SurahNumber":39,"VerseNumber":44,"Text":"Jilani: “Chondechonde chosope chili kwa (malamusi ga) Allah, uwele Wakwe uchimwene wa kumawunde ni petaka, kaneka Kukwakwe tinchiuchisyidwa.”"},{"SurahNumber":39,"VerseNumber":45,"Text":"Sano pati achikolanjidwaga Allah Jikape jikasanyalaisyidwaga mitima ja awala wangakukulupilila ya Akhera, nambo pati achikolanjidwaga awala wanganawa Jwalakwe, jele ndemajo wanganyao akasasengwaga"},{"SurahNumber":39,"VerseNumber":46,"Text":"Jilani: “E Allah! Nkugumba mawunde ni mataka! Nkumanyilila yakusisika ni yakuonechela! Mmwe tinchijiilanya chilikati cha achikapolo Wenu pa ichindu yawaliji wanganyao pa yalakweyo ali nkutindana.”"},{"SurahNumber":39,"VerseNumber":47,"Text":"Namuno wandu walupuso angaje kola (pa Kiyama) yosope yaili pa chilambo ni yanti mpela yeleyo soni yalumo, angajile kusaka kuliombolela nayo ku ilagasyo yakusakala ya lisiku lya Kiyama (nambo nga nganiyija kwakamuchisya), ni tiyikaonechele kwa wanganyao kuumila kwa Allah yanganayiganichisyaga"},{"SurahNumber":39,"VerseNumber":48,"Text":"Ni kuchionechela kukwao kusakala kwa ayila yawapanganyisye, ni ichasyungula wanganyao ayila yawaliji nkuitendela chipongwe"},{"SurahNumber":39,"VerseNumber":49,"Text":"Basi naga mundu ili inkwayiye ipotesi akasatuwilangaga (kuti tuntyochesye), kaneko naga tuli tumpele ukoto wakuuma Kukwetu, jukasatiji: “Chisimu mbedwile yalakweyi ligongo lya umanyilisi (wangu, mwanti pangali ligongo lyakuntogolelela Allah).” (Ngwamba), nambo galakwego gagambile kuwa mayeso, nambo wajinji mwa jamanjao ngakumanyilila"},{"SurahNumber":39,"VerseNumber":50,"Text":"Chisimu wawechete yalakweyi awala wapaujo pao, basi ni nganiyakamuchisya yawaliji nkupanganya"},{"SurahNumber":39,"VerseNumber":51,"Text":"Basi ni yapatile yakusala ya yawapanganyisye, soni awala walitesile lupuso mwa wanganyawa (wantumisyidwe kukwao mmwe Muhammadi ﷺ) tiyapate yakusakala ya yaapanganyisye, soni nganawa wanganyao wanti nikunnepelekasya (Allah kwapa ilagasyo)"},{"SurahNumber":39,"VerseNumber":52,"Text":"Ana nganamanyilila yanti Allah akasansapangulila lisiki jwansachile, ni kunandiya (lisikilyo kwa jwansachile)? Chisimu mu yalakweyo muwele mwana ilosyo (yakulosya ukombosi Wakwe) kwa wandu waakukulupilila"},{"SurahNumber":39,"VerseNumber":53,"Text":"Jilani: “E achikapolo Wangu wan’ditendele yakusakala mwachimisyene! Ngasinkata tama ku chanasa cha Allah, chisimu Allah akasakululukaga sambi syosope syene, chisimu Jwalakwe ni Jwakululuka kusyene, Jwachanasa channope.”"},{"SurahNumber":39,"VerseNumber":54,"Text":"“Soni ujilaani kwa M’mbuje gwenu (Allah pakutenda toba), soni lipelekaani Kukwakwe, nkaniyim’bichilile ilagasyo kaneka ningajokoledwa.”"},{"SurahNumber":39,"VerseNumber":55,"Text":"“Soni kuyani yambone nnope yayitulusyidwe kukwenu kuumila kwa M’mbuje gwenu (Allah), nkaniyim’bichilile ilagasyo mwachisupuchisya kutendaga jenumanja nkakumanyilila.”"},{"SurahNumber":39,"VerseNumber":56,"Text":"Kuti ngasaja kuwecheta mundu jwalijose yanti: “Kudandaula kwangune! Ligongo lya ayila yanapungwisye ku mbali ja Allah, soni chisimu naliji mwa akutenda chipongwe.”"},{"SurahNumber":39,"VerseNumber":57,"Text":"Kapena kuja kuwecheta yanti: “Ingawe kuti Allah wanjongwele, ningaliji mwa wandu wawoga (wakun’jogopa Jwalakwe)"},{"SurahNumber":39,"VerseNumber":58,"Text":"Kapena kuja kuwecheta ndema jakuiona ilagasyo kuti: “Kungawe kwakomboleka une kuujila (ku duniya), basi ngajile kuwa mwa akukolosya (masengo).”"},{"SurahNumber":39,"VerseNumber":59,"Text":"(Tachisalilidwa yanti): “Elo, chisimu ma Aya Gangu gam’bichilile, nambo mwagakaaniile, ni mwalikwesyisye, soni mwaliji mwa achimakafili.”"},{"SurahNumber":39,"VerseNumber":60,"Text":"Soni lisiku lya Kiyama tinchaona awala wawannambuchisye Allah (yanti akwete mwanache kapena wakamusyangana nao) ngope syao sili syakupiilila. Ana ku Jahannama nganikuwa kwiuto lya wakulikwesya"},{"SurahNumber":39,"VerseNumber":61,"Text":"Ni tachajokola Allah awala wawaliji ni woga (wakun’jogopa Jwalakwe) ligongo lyakupunda kwao (kwakupata ntendele wa ku Mbepo), yakusakala ngasiyakwaya, nambo soni wanganyao ngasawa wakudandaula"},{"SurahNumber":39,"VerseNumber":62,"Text":"Allah ni Nkugumba chilichose, soni Jwalakwe pa chindu chilichose juwele Nkuchengeta"},{"SurahNumber":39,"VerseNumber":63,"Text":"Gawele Gakwe makiyi ga kumawunde ni petaka. Sano awala waakaaniile ma Aya ga Allah, wanganyao niwali wakwasika"},{"SurahNumber":39,"VerseNumber":64,"Text":"Jilani (mmwe Muhammadi ﷺ): “Ana jwangawaga Allah ni jwankuunamula kuti nan’galagatileje? E jenumanja ajinga?”"},{"SurahNumber":39,"VerseNumber":65,"Text":"Soni chisimu pamasile paijuwulidwe kukwenu (mmwe Muhammadi ﷺ) ni kwa awala (Achimitenga) wa paujo penu (yanti): “Chisimu naga nkuwanganya (Allah ni isanamu), masengo genu tigajonasiche kwene, soni tim’be kwene mu wakwasika.”"},{"SurahNumber":39,"VerseNumber":66,"Text":"Nambo basi mun’galagatileje Allah pe, ni m’beje mwa akutogolela"},{"SurahNumber":39,"VerseNumber":67,"Text":"Ni ngananchimbichisya Allah uchimbichimbi Wakwe usyesyene. Sano litaka lyosope lyene lichiumbatidwa mwigasa Lyakwe lisiku lya Kiyama, ni mawunde gachiwilijidwa ni Nkono Wakwe wan’dyo, kuswejela ni Kwakwe soni jutalikangene kusyene ni yaakum’bwanganya nayo"},{"SurahNumber":39,"VerseNumber":68,"Text":"Ni lichigombedwa lipenga, basi tachiwa wosope wali kumawunde ni wali petaka, ikaweje watachasaka Allah (kuti akawa). Kaneka lichigombedwa soni line, basi ajilesayi wanganyao tachiwa ali ajimi aku ali nkulola"},{"SurahNumber":39,"VerseNumber":69,"Text":"Sano litaka (lyele lisikuli) lichiwala ni lilanguka lya M’mbujegwe (Allah, ndema jatachiyika kukwiilanya magambo), ni chichiwichidwa chitabu (chamasengo ga wandu), ni taachiyika nao Achimitume kwisa soni mboni, ni kuchijilanyisyidwa chilikati chao mwakuonaonape, soni wanganyao ngasatendedwa lupuso"},{"SurahNumber":39,"VerseNumber":70,"Text":"Soni mundu jwalijose tachilipidwa mwakwana chenene ya jwapanganyisye, soni Jwalakwe (Allah) ni jwaakumanyilila chenene yaakutenda wanganyao"},{"SurahNumber":39,"VerseNumber":71,"Text":"Ni tachichinjidwa awala wawakufuulu wa ku Jahannama ali mikutula-mikutula, mpaka pandema jatachijiyika, jichiugulidwa milango jakwe (mwachitemachitema), ni tachawusya wanganyao akujichengeta wakwe kuti: “Ana nganam’bichilila Achimitenga wakuumila mwa jenumanja pemmwe, wawaliji nkunsoomela ma Aya ga M’mbuje gwenu (Allah), ni kuntetelaga ya kusimangana ni lisiku lyenu lyelino?” Wanganyao tachiti: “Elo (watuyichilile), nambo kuti lyasimichiche lilowe lya ilagasyo pa achimakafili.”"},{"SurahNumber":39,"VerseNumber":72,"Text":"Ichiwechetedwa yanti: “Jijinjilani milango ja Jahannama, tim’be wandamo mwalakwemo.” Kaje kusakala nnope mauto ga wakulikwesya"},{"SurahNumber":39,"VerseNumber":73,"Text":"Ni tachichinjidwa awala wawan’jogwepe M’mbuje gwao (Allah) wa ku Mbepo ali mikutula-mikutula, mpaka pandema jatachijiyika, ni jichiugulidwa milango jakwe (wanganyao nkanakopochele), ni tachasalila wanganyao akujichengeta wakwe (mwakwakalibuchisya): “Ntendele uwe kukwenu! M’bele wambone (pa itendo ni iwecheto yenu, mwanti sengwagani), basi jijinjilani (Mbepo), tim’be wandamo (mwalakwemo).”"},{"SurahNumber":39,"VerseNumber":74,"Text":"Wanganyao ni tachiti: “Lumbili losope lwene alapikwe Allah Ajula jwaatukwanilichisye chilanga Chakwe, ni kututawalikasya litaka (lya mu Mbepo muno), chitukombolecheje kutama mu Mbepo palipose patusachile.” Kaje kusalala nnope malipilo ga akupanganya (masengo gambone)"},{"SurahNumber":39,"VerseNumber":75,"Text":"Ni tinchaona Achimalaika achisyungulaga mungulugulu mwa Arishi (Chindanda Chaulungu) aku ali nkuluswejesya lumbili lwa M’mbuje gwao (Allah). Ni kuchijilanyisyidwa chilikati chao mwakuonaonape, ni kuchiwechetedwa yanti: “Lumbili losope lwene alapikwe Allah M’mbuje jwa iwumbe yosope.”"},{"SurahNumber":40,"VerseNumber":1,"Text":"Ha. Mim"},{"SurahNumber":40,"VerseNumber":2,"Text":"Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwakumanyilila nnope"},{"SurahNumber":40,"VerseNumber":3,"Text":"Jwakululuka sambi ni Jwakupochela toba, Jwaukali pakupeleka ipotesi, Nsyene kupeleka mituka jejinji, pangali nnungu jwine (jwakuwajilwa kun’galagatila) ikaweje Jwalakwe, soni Kukwakwe pe ni kwakuujila"},{"SurahNumber":40,"VerseNumber":4,"Text":"Ngaakasakanganaga pa ma Aya ga Allah ikaweje awala waakufuulu, basi kukannyenga kwendajenda kwao mu ilambo (kupita nchisosa yaakusaka mwantunjelele, chisimu mbesi jao ni ku Moto)"},{"SurahNumber":40,"VerseNumber":5,"Text":"Waakaaniile paujo pao wandu wa Nuhu kwisa soni mikutula (jine) panyuma pao, sano umati uliose wasachilile (yangalumbana) kwa ntenga jwao kuti ankwembekanye (am’bulaje), ni wakanganile ni yaunami kuti atyochesye nayo yakuona, basi nakwembekenye. Ana ipotesi Yangu yaliji uli"},{"SurahNumber":40,"VerseNumber":6,"Text":"Soni iyyoyopeyo lisimichiche lilowe lya Ambuje wenu pa awala wakanile lyanti wanganyao ni wandu wa ku Moto"},{"SurahNumber":40,"VerseNumber":7,"Text":"Awala (Achimalaika) waakutwichila Arishi (Chindanda Chaulungu) ni wali mungulugulu mwakwe, akuluswejesyaga lumbili lwa M’mbuje gwao (Allah), ni akunkulupililaga Jwalakwe, ni akwawendelaga chikululuko awala waakulupilile (achitiji): “Ambuje wetu! Nchijenele chindu chilichose pa ukoto ni umanyilisi, basi mwakululuchilani awala watesile toba ni kuya litala Lyenu, ni mwagosani ku ilagasyo ya Moto Waukali.”"},{"SurahNumber":40,"VerseNumber":8,"Text":"“Ambuje wetu! Soni mwajinjisyani wanganyao ku Matimbe Gandamo agala gamwapele chilanga, kwisa soni awala wawatesile yambone mwa achatati wao, achiwammakwao ni wanache wao, chisimu Mmwe ni Wamachili gakupunda, Walunda lwakusokoka.”"},{"SurahNumber":40,"VerseNumber":9,"Text":"“Ni mwagose ku yakusakala, sano jwatimun’gose ku yakusakala lyele lisikuli, chisimu tim’be muntendele chanasa, soni kwalakweko ni kupunda kwekulungwa nnope.”"},{"SurahNumber":40,"VerseNumber":10,"Text":"Chisimu awala wawakufuulu takawilanjidwe (ni kusalilidwa kuti): “Chisimu kunchima kwa Allah (kumwanchimaga jenumanja ndema jamwankanaga ku duniya) kwaliji kwekulungwa kupunda kulichima kwenu (lelo) mwachimisyene (m’Motomo). (Kumbuchilani) ndema jamwawilanjidwaga ku chikulupi basi jenumanja nikanaga.”"},{"SurahNumber":40,"VerseNumber":11,"Text":"Wanganyao tachiti: “Ambuje wetu! Mwatupele chiwa kawilikose (m’migongo ja achatati wetu ni panyuma pa umi wa duniya), ni ntupele umi kawilikose (pa duniya ni ku Akhera), basi tujitichiisye sambi syetu. Ana nipana litala lyakopochela (ku Moto kuno?” Tachisalilidwa kuti: “Pangali.)”"},{"SurahNumber":40,"VerseNumber":12,"Text":"(Tachisalilidwa kuti): “Yalakweyi niligongo lyanti ndema jajwalumbanjidwaga Allah Jikape mwakanilaga, nambo naga nkum’bwanganya Jwalakwe (ni isanamu) ni mwakulupililaga, basi chiilanyo chosope chili cha Allah Jwapenani kusyene, Jwankulungwa nnope.”"},{"SurahNumber":40,"VerseNumber":13,"Text":"Jwalakwe ni Ajula jwaakunnosya wanganyammwe ilosyo Yakwe (yakulosya ukombosi Wakwe), ni akuntuluchisya lisiki (wula) kuumila kwinani, ni ngaakukumbuchila (kusyesyene) ikaweje ajula jwaakuwujila (kwa Allah pakutenda toba)"},{"SurahNumber":40,"VerseNumber":14,"Text":"Basi munnumbanjileje Allah mwakunswejechesya dini Jakwe, namuno achimakafili yachime"},{"SurahNumber":40,"VerseNumber":15,"Text":"(Jwalakwe Allah ni) Nsyene mauchimbichimbi gapenani kusyene, Nsyene Arishi (Chindanda Chaulungu), jukupelekaga malowe kwa lilamusi Lyakwe ku jwansachile mwa achikapolo Wakwe, kuti jutetele ya lisiku lyakusimangana (lisiku lya Kiyama)"},{"SurahNumber":40,"VerseNumber":16,"Text":"Lisiku lyatachionechela papaswela wanganyao, chindu chilichose chakuumila kukwao ngasichisisika kwa Allah. (Allah tachiwusya kuti): “Ana lelo uchimwene wosope wacheni?” (Ni tachilijanga Nsyene kuti): “Wa Allah Jumpepe, Jwamachili gangalimbana nago.”"},{"SurahNumber":40,"VerseNumber":17,"Text":"Lelo mundu jwalijose tijulipidwe yajwapanganyisye, pangali lupuso lelo, chisimu Allah ni Jwachitema pakuwalanjila"},{"SurahNumber":40,"VerseNumber":18,"Text":"Soni mwatetelani ya lisiku (lya Kiyama) lyalikuwandichila, pandema jajichiyika mitima kungulo (ligongo lya woga) jili jin’gumbele madandausi, walupuso ngasakola nsyowe jwa pantima (jwanti nikwakamuchisya lyele lisikulyo), namuno nkuchondelela jwaakundidwa (kuchondelela kwakwe)"},{"SurahNumber":40,"VerseNumber":19,"Text":"(Allah) akumanyilila chinyengo cha meso, ni yajikusisa mitima"},{"SurahNumber":40,"VerseNumber":20,"Text":"Soni Allah akwiilanyaaga mwakuonaonape, sano awala waakwalumbanjila kunneka Jwalakwe nganawa apakombwele kwiilanya chilichose. Chisimu Allah ni Jwakupikanichisya, Jwakulolechesya"},{"SurahNumber":40,"VerseNumber":21,"Text":"Ana ngakwendajenda pachilambo ni kupitaga nchilola mujawelele mbesi ja awala wawaliji paujo pao? Waliji wamachili nnope kwapunda wanganyao, ni (walesile) ipasipasi (yejinji) pachilambo (mpela yakutawatawa kwapunda Makuraishi), basi Allah wakwembekenye ligongo lyasambi syao, ni nganakola nkwagosa jwalijose kwa Allah"},{"SurahNumber":40,"VerseNumber":22,"Text":"Yalakweyi nilogongo lyanti wanganyao waliji nkwaichilila Achimitenga wao ni ilosyo yakuonechela ni waakaaniile, basi Allah niwakwembekenye. Chisimu Jwalakwe ni Jwakulimbangana nnope, Jwaukali kusyene pakupeleka ipotesi"},{"SurahNumber":40,"VerseNumber":23,"Text":"Soni chisimu chene twantumisye Musa ni isimosimo Yetu kwisa soni maumboni gakuonechela"},{"SurahNumber":40,"VerseNumber":24,"Text":"Kwa Firiauna, Hamana ni Karuna, wanganyao ni watite: “(Aju ni) nsawi, jwaunami kusyene.”"},{"SurahNumber":40,"VerseNumber":25,"Text":"Basi ndema jajwaichilile ni yakuona kuumila Kukwetu, watite: “Mwaulagani wanache wachilume wa awala waakulupilile najo imo, ni mwalecheje umi wanache wao wachikongwe.” Ni nganigawa malindi ga achimakafili ikaweje mu kusokonechela"},{"SurahNumber":40,"VerseNumber":26,"Text":"Ni jwawechete Firiauna kuti: “Munekani kuti nam’bulaje Musa, ni wawilanje Ambujegwe (kuti anchenjele). Chisimu une ngogopa kuti atakwika mwaagalawisye dini jenu, kapena atakutandikasya kuwatanganya kwa kuonechela pa chilambo.”"},{"SurahNumber":40,"VerseNumber":27,"Text":"Musa jwatite: “Chisimu une ngulijuya mwa M’mbuje gwangu nambo soni M’mbuje gwenu (Allah), ku jwakulikwesya jwalijose jwangakukulupilila ya Lisiku Lyachiwalanjilo.”"},{"SurahNumber":40,"VerseNumber":28,"Text":"Ni jwawechete mundu jwakulupilila jwa kwiwasa lya Firiauna juwasisaga chikulupi chakwe: “Ana nkusaka kum’bulaga mundu ligongo lyakuwecheta kuti: ‘M’mbuje gwangu ni Allah?’ Kutendaga soni jwalakwe pamasile pam’bichilile ni ilosyo yakuonechela kuumila kwa M’mbuje gwenu? Sano najuwaga jwaunami, basi unami wakweo tiun’jonanje nsyene, nambo naga juli jwakuona nikuti tiyimpate ine mu yaakumpa chilanga (kuti tiyimpate pa duniya pepano). Chisimu Allah jwangan’jongola mundu jwali jwakupelenganya malile (pakonanga), jwaunami kusyene.”"},{"SurahNumber":40,"VerseNumber":29,"Text":"“E wandu wangu! Uchimwene ni wenu lelo, n’di wakupunda pa chilambo. Ana niwani wampaka atujokole ku ipotesi ya Allah naga ili ituyichilile?” Firiauna jwatite: “Ngangumpanga ikaweje yanguiona (kuti yambone), soni ngangun’jongolela ikaweje kwitala lyagoloka.”"},{"SurahNumber":40,"VerseNumber":30,"Text":"Ajula juwakulupilile ni jwatite: “E wandu wangu! Chisimu une ngun’jogopela wanganyammwe chisawu lisiku (lya ipotesi yanakumpataga) mikutula (ja makafili gakalakala).”"},{"SurahNumber":40,"VerseNumber":31,"Text":"“Chisawu nyendele (jakapedwe ka ilagasyo) ja wandu wa Nuhu, Adi ni Samuda kwisa soni awala wamunyuma mwao, ni nganawa Allah jwakusaka kwatenda lupuso achikapolo (Wakwe).”"},{"SurahNumber":40,"VerseNumber":32,"Text":"“E wandu wangu! Chisimu une ngun’jogopela wanganyammwe lisiku lyakuwilangana (lisiku lya Kiyama).”"},{"SurahNumber":40,"VerseNumber":33,"Text":"“Lisiku lyatinchilosya migongo kutila, n’di nganinkola wakunchenjela kwa Allah, sano jwannechelele Allah kupotela, basi nganijukola nkun’jongola jwalijose.”"},{"SurahNumber":40,"VerseNumber":34,"Text":"“Soni chisimu chene wam’bichilile Yusufu kalakala ni ilosyo yakuonechela, basi ninganinneka kuwa mu kaichila pa yajwaiche nayo kukwenu, kwikanila ndema jajwawile mwatite: ‘Allah nganawa atumisye panyuma pakwe ntenga jwalijose.” Iyyoyopeyo niyaakutiji Allah pakunnechelela kupotela mundu jwali jwakupelenganya malile (pakonanga), jwakaichila"},{"SurahNumber":40,"VerseNumber":35,"Text":"Awala waakukangana pa ma Aya ga Allah mwangali umboni uliose wawaichilile, (kangana kwaoko) kukusile nnope kuwenjedwa (kwakwe) pameso pa Allah kwisa soni pameso pa awala waakulupilile. Iyyoyopeyo ni yakasatiji Allah pakudinda chidindo pa ntima uliose wa jwakulikulungusya, jwakulikwesya"},{"SurahNumber":40,"VerseNumber":36,"Text":"Firiauna ni jwatite: “E mmwe Hamana! Mundawilani chipilala, kuti mwine une tinagaiche matala.”"},{"SurahNumber":40,"VerseNumber":37,"Text":"“Matala ga kumawunde, kuti ngan’dingule Nnungu jwa Musa, soni chisimu une ngun’ganichisya jwalakwe kuti jwaunami.” Iyyoyopeyo yasalalisyidwe kwa Firiauna itendo yakwe yangalumbana, ni jwasiwilidwe kwitala (lyagoloka), ni nganigawa malindi ga Firiauna ikaweje mu konasika"},{"SurahNumber":40,"VerseNumber":38,"Text":"Ajula juwakulupilile ni jwatite: “E wandu wangu! Munguyani une nan’jongolele kwitala lyachongoko.”"},{"SurahNumber":40,"VerseNumber":39,"Text":"“E wandu wangu! Chisimu awu umi wa duniya uwele chisengwasyo (chandema jannono), sano chisimu Akhera nijajili Nyumba Jakutamilichika.”"},{"SurahNumber":40,"VerseNumber":40,"Text":"“Jwatapanganye chakusakala chilichose, basi ngaalipidwa ikaweje chakulandana mpela chichocho, soni juchapanganye chambone chilichose, kwali tawe jwannume kapena jwankongwe aku juli tachipedwaga lisiki kwalakweko mwangawalanjila.”jwakulupilila, basi wanganyao tachijinjila ku Mbepo"},{"SurahNumber":40,"VerseNumber":41,"Text":"“Soni E wandu wangu! Ligongo chichi une ngum’bilanjila jenumanja ku chokoko, sano jenumanja ni nkumilanjila une ku Moto!”"},{"SurahNumber":40,"VerseNumber":42,"Text":"“Nkumilanjila une kuti nankaane Allah ni nam’bwanganye Jwalakwe ni ichindu yanganingola nayo umanyilisi, kutendaga une ngum’bilanjila ku (Allah) Jwamachili gakupunda, Jwakululuka kusyene!”"},{"SurahNumber":40,"VerseNumber":43,"Text":"“Pangali kaichila yanti wankumilan’jila kuti nagalagatilejeo, nganakola duwa (janti mpaka ajijanje) pa duniya namuno ku Akhera, soni kuti kwakuujila kwetu ni kwa Allah, soni kuti wakupelenganya malile (pakonanga) ni watachiwa wandu wa ku Moto.”"},{"SurahNumber":40,"VerseNumber":44,"Text":"“Basi tinchiyikumbuchila yangunsalilayi, ni ngwegamisya indu yangu kwa Allah. Chisimu Allah ni Jwakwalolechesya achikapolo (Wakwe).”"},{"SurahNumber":40,"VerseNumber":45,"Text":"Basi Allah ni wan’gosile ku yakusakala ya malindi gawantendele, ni yasyungwile wandu wa Firiauna ilagasyo yakusakala nnope"},{"SurahNumber":40,"VerseNumber":46,"Text":"Moto, akulosyedwa wanganyao ku walakweo kundawi ni kwigulo (m’malembe mwao). Sano lisiku lyajichijima Kiyama (kuchiwechetedwa yanti): “Mwajinjisyani wandu wa Firiauna ku ilagasyo yakupoteka nnope.”"},{"SurahNumber":40,"VerseNumber":47,"Text":"Soni (mwakumbusyani) katema katachikanganaga m’Moto. Basi nitachiti wangalikombolela kwa awala wawalikwesyisye: “Chisimu uwwe twaliji akunkuya wenu, ana jenumanja ni chintutyochesye upande wine wa Moto?”"},{"SurahNumber":40,"VerseNumber":48,"Text":"Awala wawalikwesyisye ni tachiti: “Chisimu uwwe wosope wene tuli mwemuno, chisimu Allah pamasile paajiileenye chilikati cha achikapolo (Wakwe).”"},{"SurahNumber":40,"VerseNumber":49,"Text":"Awala watachiwa m’Moto tachiti pakwasalila akujisunga Jahannama (Achimalaika): “Mum’bendani M’mbuje gwenu (Allah) kuti atupunguchisye uwwe ilagasyo lisiku limpepe.”"},{"SurahNumber":40,"VerseNumber":50,"Text":"(Akujisunga Jahannama) tachiti: “Ana achimitenga wenu nganawa nkum’bichilila ni ilosyo yakuonechela?” Wanganyao tachiti: “Elo.” (Akujisunga Jahannama) tachiti: “Basi wombani.” Ni nganijiwa duwa jamakafili ikaweje mu kusokonechela"},{"SurahNumber":40,"VerseNumber":51,"Text":"Chisimu Uwwe chitwachenjele Achimitenga Wetu kwisa soni awala wakulupilile pa umi wa duniya ni lisiku lyasichijima mboni (lisiku lya Kiyama)"},{"SurahNumber":40,"VerseNumber":52,"Text":"Lisiku lyaangaakamuchisya walupuso kuliwalanga kwao, ni tachikola wanganyao malweso, ni tachikola soni nyumba jakusakala nnope (Jahannama)"},{"SurahNumber":40,"VerseNumber":53,"Text":"Soni chisimu chene Musa twampele chongoko, ni twapele wanache wa Israila kuchitawalila Chitabu (Taurat)"},{"SurahNumber":40,"VerseNumber":54,"Text":"(Chachaliji) chongolo kwisa soni chikumbusyo kwa wakwete lunda"},{"SurahNumber":40,"VerseNumber":55,"Text":"Basi pililani (mmwe Muhammadi ﷺ), chisimu chilanga cha Allah chakuonaonape, soni wendani chikululuko ku sambi syenu, ni nnuswejesyeje lumbili lwa Ambuje wenu (Allah) kwigulo ni kundawi"},{"SurahNumber":40,"VerseNumber":56,"Text":"Chisimu awala waakukangana pa ma Aya ga Allah mwangali umboni uliose wawayichilile, m’mitima mwao mwangali ikaweje kulikwesya, (akusosa ukulu wakumpunda Muhammadi ﷺ) nambo nganawa awuwiche wanganyao, basi lijuyani mwa Allah, chisimu Jwalakwe ni Jwakupikanichisya, Jwakulolechesya"},{"SurahNumber":40,"VerseNumber":57,"Text":"Chisimu gumba mawunde ni mataka kuwele kwekulungwa nnope kupunda gumba wandu, nambo wandu wajinji ngaakumanyilila"},{"SurahNumber":40,"VerseNumber":58,"Text":"Soni nganawa alandene jwangalola ni jwakulolaga, namuno awala waakulupilile ni kutendaga yambone (nganawa alandene) ni akusakasya. Yannonope ni yankukumbuchilaga"},{"SurahNumber":40,"VerseNumber":59,"Text":"Chisimu Kiyama jikwisa kwene, jangali kaikasya (yakwika kwakwe), nambo wandu wajinji ngaakukulupilila"},{"SurahNumber":40,"VerseNumber":60,"Text":"Ambuje wenu (Allah) ni akuti: “Mumombani Une tinan’janje. Chisimu awala waakulikwesya pakuleka kungalagatila Une, tachijinjila ku Jahannama ali wakunyosyeka.”"},{"SurahNumber":40,"VerseNumber":61,"Text":"Allah ni Ajula jwam’bichile chilo kuti ntulalilejemo, muusi nikuwa wakuloleka, chisimu Allah ni Nsyene umbone wakwatendela wandu, nambo wandu wajinji wangatogolela"},{"SurahNumber":40,"VerseNumber":62,"Text":"Jwalakwe ni Allah M’mbuje gwenu, Nkugumba chindu chilichose, pangali nnungu jwine (jwakuwajilwa kun’galagatila) ikaweje Jwelepejo, ana nkugalausyidwa chinauli (kuleka yakuona)"},{"SurahNumber":40,"VerseNumber":63,"Text":"Iyyoyopeyo ni yawatite pakugalausyidwa awala wawaliji nkugakanila ma Aya ga Allah (kalakala)"},{"SurahNumber":40,"VerseNumber":64,"Text":"Allah ni Ajula jwantendele litaka kuwa lyakutamilichika, liwunde nikuwa nsakasa, ni ampaanjiile kaoneche kenu, basi ni akakolosyisye kaoneche kenuko, ni ampele ichindu yambone, Jwalakwe ni Allah M’mbuje gwenu, basi anyakwiche (pa uchimbichimbi ni upile) Allah, M’mbuje jwa iwumbe yosope"},{"SurahNumber":40,"VerseNumber":65,"Text":"Jwalakwe ni Jwaumi wandamo, pangali nnungu jwine (jwakuwajilwa kun’galagatila) ikaweje Jwelepejo, basi mum’bombani Jwalakwe mwakunswejechesya dini Jakwe. Lumbili losope lwene alapikwe Allah, M’mbuje jwa iwumbe yosope"},{"SurahNumber":40,"VerseNumber":66,"Text":"Jilani: “Chisimu une nganyisyidwe kwagalagatila awala wankwalumbanjila kunneka Allah payimbichilile ilosyo yakuonechela kuumila kwa Ambuje wangu, ni namulidwe kuti nalipeleche kwa M’mbuje jwa iwumbe yosope.”"},{"SurahNumber":40,"VerseNumber":67,"Text":"Jwalakwe ni Ajula juwan’gumbile jenumanja kuumila mwitaka (baba wenu Adam), kaneka (akun’gumbaga) kuumila mwindondwa lya mesi (ga walume ni wakongwe), kaneka kuumila m’chipande cha myasi jekamatane, kaneka akunkoposyaga n’di makandi, kaneka (akunnechelelaga) kuti m’biche ndema jaakomangala kwenu, kaneko kuti m’be wachekulupe, ni pana wane mwa jenumanja waakuwaga nkanayiche (ndema jauchekulu, wane namuno ndema jakomangala), ni (antendele yalakweyi) kuti n’jiyiche ndema jekolanjidwe (jakuwila jawannembele), nambo soni kuti jenumanja nkole lunda (lwakumanyililila kuti Allah jwapakombwele kutenda yele mpaka akombole kwajimusya wandu wawe)"},{"SurahNumber":40,"VerseNumber":68,"Text":"Jwalakwe ni Ajula jwaakupelekaga umi ni chiwa, sano pati asachile chilichose (kuti chipatikane), basi agambaga kuchisalila kuti “M'be!” Ni chikasawaga"},{"SurahNumber":40,"VerseNumber":69,"Text":"Ana ngankwaona awala waakukangana pa ma Aya ga Allah? Ana akugalausyidwa chinauli (kuleka yakuona)"},{"SurahNumber":40,"VerseNumber":70,"Text":"Awala waachikaaniile Chitabu (cha Qur’an), ni ayila yatwaatumiisye nayo Achimitenga Wetu (ya chikulupi cha Tauhidi ni yakwimuka m’malembe). Basi tachiika kumanyilila (ipotesi yakanila kwao)"},{"SurahNumber":40,"VerseNumber":71,"Text":"Ndema jagachiwa makongwa mu ngosi mwao, kwisa soni unyolo (mu ngongolo mwao) ali nkuwutidwa"},{"SurahNumber":40,"VerseNumber":72,"Text":"M’mesi gamasemule kusyene, kaneko tachiwa nkuchomedwa m’Moto"},{"SurahNumber":40,"VerseNumber":73,"Text":"Kaneko ichiwechetedwa kukwao yanti: “Ili kwapi ayila yamwaliji nkuiwanganya (pa kuigalagatila)?”"},{"SurahNumber":40,"VerseNumber":74,"Text":"“Kunneka Allah?” Wanganyao takajile: “Itusokonechele. (Ngwamba), nambo kutandila kalakose nganituweje tuli nkuchilumbanjila chindu chilichose (changawaga Mmwe Ambuje).” Iyyoyopeyo niyaakutiji Allah pakwalechelela kusokonechela achimakafili"},{"SurahNumber":40,"VerseNumber":75,"Text":"“Yalakweyi (yaimpatile lelo m’Moto) niligongo lyanti mwaliji nkutwanga pa chilambo mwangawajilwa (pagalagatila isanamu ni kanila ya kwimuka m’malembe), ni ligongo lyanti mwaliji nkuchina.”"},{"SurahNumber":40,"VerseNumber":76,"Text":"“Jinjilani milango ja ku Jahannama, tim’be wandamo kwalakweko. Kaje kusakala nnope mauto ga wakulikwesya!”"},{"SurahNumber":40,"VerseNumber":77,"Text":"Basi pililani (mmwe Muhammadi ﷺ), chisimu chilanga cha Allah chakuonaonape. Soni kanga chitunnosye (mmwe Muhammadi ﷺ pa duniya pepano) ine mwa ayila (ipotesi) yatukwatetela kapena kumpa chiwa (nkanitunnosye; tiyapatepe), basi Kukwetu taachiuchisyidwa"},{"SurahNumber":40,"VerseNumber":78,"Text":"Soni chisimu chene twatumisye Achimitenga paujo penu (mmwe Muhammadi ﷺ). Wane mwa jamanjao twansimbile (ngani syao), wane soni mwa jamanjao nganitunsimbila (ngani syao). Ni nganiyiwa kwa ntenga julijose yanti nikwikanacho chisimosimo ikaweje mu lisosa lya Allah. Sano patichiyika chilamusi cha Allah (chakwapa ipotesi wakanila); kuchilamulidwa mwakuonaonape, ni tachipelelwa jele ndemajo wakuya yaunami"},{"SurahNumber":40,"VerseNumber":79,"Text":"Allah ni Ajula jwam’bichile jenumanja ilango kuti ine mu yalakweyo nyyikweleje, ni kuti ine muyalakweyo nyyilyeje"},{"SurahNumber":40,"VerseNumber":80,"Text":"Soni nkwete jenumanja mu yalakweyo ikamuchisyo (yaijinji mpela kuikama nkaka), nambo soni kupitila mu yalakweyo nkombolecheje kuyiyika isako yaili m’mitima mwenu (mpela kutwichilila misigo jenu), nambo soni pa yalakweyo kwisa soni pa yombo nkasanyakulidwaga"},{"SurahNumber":40,"VerseNumber":81,"Text":"Ni akunnosyaga (Allah) ilosyo Yakwe (yakulosya ukombosi Wakwe). Ana niyapi mu ilosyo ya Allah yankuikana"},{"SurahNumber":40,"VerseNumber":82,"Text":"Ana ngakwendajenda pa chilambo ni kupitaga nchilola mujawelele mbesi ja awala wawaliji paujo pao? Waliji wajinji kwapunda wanganyawa (Makuraishi), nambo soni wamachili nnope, ni (walesile) ipasipasi (yejinji) pachilambo (mpela yakutawatawa), nambo nganiyakamuchisya wanganyao ya waliji nkupanganya"},{"SurahNumber":40,"VerseNumber":83,"Text":"Basi ndema jawaichilile wanganyao Achimitenga wao ni ilosyo yakuonechela, watwanjile ni umanyilisi wawaliji kukwao (wakumanyilila ya duniya, ni kuichembulusya yawaiche nayo Achimitenga), ni yasyungwile wanganyao (ipato) ayila yawaliji nkuitenda chipongwe"},{"SurahNumber":40,"VerseNumber":84,"Text":"Sano ndema jawaiweni ipotesi Yetu watite: “(Sano) tunkulipilile Allah Jumpepe, ni tuikaaniile ayila yatwaliji nkuiwanganya ni Jwalakwe (pa kuigalagatila).”"},{"SurahNumber":40,"VerseNumber":85,"Text":"Basi nganichiwa chanti nikwakamuchisya chikulupi chao ndema ja waiweni ipotesi Yetu. (Aji ni) nyendele ja Allah jajapite pa achikapolo Wakwe (janti naga ayikene mwa kuiona ipotesi toba jao nganijipocheledwaga). Ni wapelelwaga jele ndemajo achimakafili"},{"SurahNumber":41,"VerseNumber":1,"Text":"Ha. Mim"},{"SurahNumber":41,"VerseNumber":2,"Text":"Chakutulusyidwa (chalakwechi) chityochele kwa (Allah) Jwaukoto wejinji, Jwachanasa channope"},{"SurahNumber":41,"VerseNumber":3,"Text":"(Chalakwechi ni) Chitabu chagasalichisyidwe ma Aya gakwe, Qur’an jacharabu, (gasalichisyidwe ma Aya gakwe) ku wandu waakumanyilila (Maulama)"},{"SurahNumber":41,"VerseNumber":4,"Text":"Chakupeleka abali jakusengwasya ni chakutetela, nambo wajinji mwa wanganyao (achimakafili) agalawiche (kujileka Qur’aniji), basi wanganyao ni ngaakupikana"},{"SurahNumber":41,"VerseNumber":5,"Text":"Ni akutiji: “Mitima jetu jili mu isiwilo ku yankutuwilanjilayi, ni m’mawiwi mwetu mwana usiiwa, soni chilikati chetuwe nomwe pana chakusiwilila, basi panganyagani (yenu), nowe tukupanganya (yetu, pangali jwatan’jinjilile n’jakwe).”"},{"SurahNumber":41,"VerseNumber":6,"Text":"Jilani (mmwe Muhammadi ﷺ): “Chisimu une mundu mpela jenumanja. Ikujuwulidwa kukwangu yanti: Chisimu nnungu jwenu ni Nnungu Jumpepe. Basi jimilichikaani Kukwakwe, ni mum’bendeje chikululuko.” Sano ipotesi tiyapate akuwanganya (Allah ni isanamu)"},{"SurahNumber":41,"VerseNumber":7,"Text":"Awala wangaakutola Zaka, soni wanganyao Akhera akujikaana"},{"SurahNumber":41,"VerseNumber":8,"Text":"Chisimu awala waakulupilile ni kutendaga yambone, akwete kupata wanganyao malipilo gangamala"},{"SurahNumber":41,"VerseNumber":9,"Text":"Jilani: “Ana chisimu jenumanja nkunkaana Ajula (Allah) juwagumbile litaka m’mowa gawili, ni nkum’bichila Jwalakwe milungu (jine pakujigalagatila)? Jwalakwe ni M’mbuje jwa iwumbe yosope.”"},{"SurahNumber":41,"VerseNumber":10,"Text":"Ni jwawisile mwalakwemo yakunyichisya pachanya pakwe (matumbi), ni walipele upile (litakalyo pakuwikapo mesi, m’mela ni inyama), ni jwapimilepo yakulya yakwe (yakwakwanila wakutama palakwepo, jwatesile yalakweyi) m’mowa ncheche gakuliingaana. (Yalakweyi ni yakwanila) kwa akuwusya (ya kagumbidwe ketaka ni yaili palakwepo)"},{"SurahNumber":41,"VerseNumber":11,"Text":"Kaneka jwasachilile gumba liwunde kutendaga lili lyosilyosipe. Basi niwalisalile lyalakwe kwisa soni litaka kuti: “Jisani mwakusaka kapena mwangasaka (kundani lilamusi Lyangu).” Inayiwiliyo yatite: “Tuwiiche mwaakuunda (lilamusi Lyenu).”"},{"SurahNumber":41,"VerseNumber":12,"Text":"Basi jwagakwanisye kagumbidwe kakwe kuwa mawunde nsano nagawili m’mowa gawili. Ni jwalimanyisye liwunde lililyose masengo gakwe. Ni twalisalalisye liwunde lya duniya ni nyali (ndondwa) ni kuligosa (nasyo ndondwasyo pakugasomela mashetani ndema jagakusaka kuja kupikanila malowe kwinani). Walakweo ni mpango wa (Allah) Jwamachili gakupunda, Jwakumanyilila nnope"},{"SurahNumber":41,"VerseNumber":13,"Text":"Nambo naga akugalauka (kuleka chikulupi) basi jilani: “Nguntetela ya ipotesi yanti chisawu ipotesi ya wanya Adi ni wanya Samuda.”"},{"SurahNumber":41,"VerseNumber":14,"Text":"Ndema jawaichilile wanganyao Achimitenga paujo pao ni panyuma pao, (ni kwasalilaga yanti): “Ngasimun’galagatilaga jwinepe ikaweje Allah.” Wanganyao watiji: “Ambuje wetu angasache angatumisye Malaika (ngawa jenumanja wandu achimijetu), basi chisimu uwwe tukuikana yantumisyidwe nayoyi.”"},{"SurahNumber":41,"VerseNumber":15,"Text":"Sano wanya Adi ni walikwesyisye pa chilambo mwangawajilwa, ni watite: “Wani wakutupunda uwwe machili?” Ana nganaiona yanti Allah Ajula juwagumbile wanganyao nijwali Jwakwapunda wanganyao machili? Ni waliji wanganyao ali nkugakanila ma Aya Getu"},{"SurahNumber":41,"VerseNumber":16,"Text":"Basi twatumichisye wanganyao mbungo jakusisima nnope m’mowa gamakungu, kuti twape kupasya ilagasyo yakwalusya pa umi wa duniya, sano ilagasyo ya ku Akhera niyaili yakwalusya nnope, soni wanganyao ngasakamuchisyidwa"},{"SurahNumber":41,"VerseNumber":17,"Text":"Sano wanya Asamuda basi twajongwele, nambo waunonyele ungalola kulekangana ni chongoko, basi chakwembekenye chikokomo cha moto wa ilagasyo yakwalusya ligongo lya yawaliji nkupanganya"},{"SurahNumber":41,"VerseNumber":18,"Text":"Ni twajokwele awala wawakulupilile nikuwaga ni woga (wakun’jogopa Allah)"},{"SurahNumber":41,"VerseNumber":19,"Text":"Ni (mwakumbusyani) lisiku lyatachisonganganyisyidwa amagongo wa Allah wa ku Moto, basi ni tachiwa ali nkwalidwa m’mikutula-mikutula"},{"SurahNumber":41,"VerseNumber":20,"Text":"Kwikanila ndema jatachiuwichilila (Motowo) gachachonjela mawiwi gao, meso gao, kwisa soni mapende gao pa yawaliji nkupanganya"},{"SurahNumber":41,"VerseNumber":21,"Text":"Ni tachiti ku mapende gao: “Ligongo chichi jenumanja kutuchonjela uwwe?” Galakwe gachiti: “Atuwechetekasyisye Allah Ajula jwaakuchiwechetesyaga chindu chilichose, Jwalakwe ni juwan’gumbile jenumanja kundanda kwene, soni Kukwakwe (sano) nkuuchisyidwa.”"},{"SurahNumber":41,"VerseNumber":22,"Text":"“Ni nganim’baga nkulisiwilila kuti gakanchonjela mawiwi genu, meso genu, namuno mapende genu, nambo mwaganichisyaga yanti Allah ngaakumanyilila yejinji mu yankutenda.”"},{"SurahNumber":41,"VerseNumber":23,"Text":"“Soni syalakwesyo ni nganisyo syenu syamwaliji nkun’ganichisya M’mbuje gwenu (Allah) sin’jonasile, basi ni nsyuchile kuwa wakupelelwa.”"},{"SurahNumber":41,"VerseNumber":24,"Text":"Basi kanga tapilile, Moto tiuwepe mauto gao, soni kanga tawende chinonyelo (kwa Allah kuti wakoposye ku Motoko ni kwauchisya ku duniya), basi nganawa wanti ni kunonyeledwa"},{"SurahNumber":41,"VerseNumber":25,"Text":"Ni twawichile wanganyao (pa duniya pano) achimijao wangalekangana nao (wachishetani), basi ni wasalalichisye yaili m’bujo mwao ni yaili munyuma mwao, basi ni lisimichiche kukwao lilowe (lyakupata ilagasyo, yalyatite pakusimichika) ku mikutula jajapite paujo pao ja majini ni wandu. Chisimu wanganyao waliji wakwasika"},{"SurahNumber":41,"VerseNumber":26,"Text":"Sano awala waakufuulu watite: “Ngasin’jipikanila aji Qur’aniji, soni n’jitendeleje masegwe (ndema jajikusoomedwa) kuti mwine m’be wakupunda.” Basi chisimu chene chitwape kupasya awala waakufuulu ilagasyo yaukali nnope, ni chitwalipile kwene malipilo gakusakala nnope, ligongo lya itendo yao yangalumbana yawaliji nkupanganya"},{"SurahNumber":41,"VerseNumber":27,"Text":"Basi chisimu chene chitwape kupasya awala waakufuulu ilagasyo yaukali nnope, ni chitwalipile kwene malipilo gakusakala nnope, ligongo lya itendo yao yangalumbana yawaliji nkupanganya"},{"SurahNumber":41,"VerseNumber":28,"Text":"Galakwego nimalipilo ga amagongo wa Allah; wauli Moto, akwete kupata wanganyao mwalakwemo nyumba jandamo, kuwa malipilo ga yaawele ali nkugakanila ma Aya Getu"},{"SurahNumber":41,"VerseNumber":29,"Text":"Ni tachiwecheta awala wawakufuulu kuti: “Ambuje wetu! Tulosyani agala (makuga gawili) gagatusochelesye ga m’majini ni wandu, kuti tugawiche pasi pa makau getu, kuti gawe gapasi kusyene.”"},{"SurahNumber":41,"VerseNumber":30,"Text":"Chisimu awala waakutiji: “M’mbuje gwetu ni Allah.” Kaneko nikwimilichika (pa Dini), Achimalaika akwatuluchilaga (ndema jakuwa ni kwasalilaga kuti): “Nkajogopa soni nkadandaula, ni nsengweje ya Mbepo jamwaliji nkupedwa chilanga.”"},{"SurahNumber":41,"VerseNumber":31,"Text":"“Uwwe ni isyowe yenu pa umi wa duniya ni ku Akhera kwakwe, ni nkwete kupata jenumanja kwalakweko yatiikalaluchileje mitima jenu, soni nkwete kupata kwalakweko yatinkaisacheje.”"},{"SurahNumber":41,"VerseNumber":32,"Text":"(Jalakweji ni) mbiiko jakuumila kwa (Allah) Jwakululuka kusyene, Jwachanasa channope"},{"SurahNumber":41,"VerseNumber":33,"Text":"Ana ninduni jwakuwecheta malowe gambone nnope kumpunda ajula jwaakuwilanjila kwa Allah, ni kutendaga yambone, ni kuwechetaga kuti: “Chisimu une ndili mwa Asilamu!”"},{"SurahNumber":41,"VerseNumber":34,"Text":"Yambone ni yakusakala ngawa nkulandana. Tyosyani (yakusakala) ni ayila (itendo) yaili yambone (jwantendele yakusakala mum’buchisyani yambone), basi n’jile sayi ajula jwapali pachilikati penumwe ni jwalakwe pana utinda, tawe nti chisawu nsyowe jwapantima"},{"SurahNumber":41,"VerseNumber":35,"Text":"Nambo nganawa apedwile yalakweyo ikaweje awala waapiliile, soni nganawa apedwile yalakweyo ikaweje ajula jwaakwete liunjili lyekulungwa (lya umbone)"},{"SurahNumber":41,"VerseNumber":36,"Text":"Sano naga achintyosyaga kwene (ku masengo gambone) nkutyosya jwalijose jwachishetani, basi lijuuyaani mwa Allah, chisimu Jwalakwe ni Jwakupikanichisya, Jwakumanyilila nnope"},{"SurahNumber":41,"VerseNumber":37,"Text":"Soni mu ilosyo Yakwe (Allah yakulosya ukombosi Wakwe); chilo ni muusi, kwisa soni lyuwa ni mwesi. Ngasillisujudilaga lyuwa namuno mwesi, nambo munsujudileje Allah Ajula juwaigumbile yalakweyo nam’baga jenumanja nkun’galagatila Jwelepejo"},{"SurahNumber":41,"VerseNumber":38,"Text":"Sano naga wanganyao akulikwesya, basi (Allah nganawa walajile wanganyao), awala (Achimalaika) wali kwa Ambuje wenu akasanswejesyaga Jwalakwe chilo ni muusi, soni wanganyao wangapela"},{"SurahNumber":41,"VerseNumber":39,"Text":"Soni mu ilosyo Yakwe (Allah yakulosya ukombosi Wakwe); niyanti mmwe nkasalionaga litaka lili litalele, nambo pati tutulwisye pa lyalakwelyo mesi (gawula) likasatenganyika ni kutulumbala, chisimu Ajula jwaalijimwisye ni Jwatachijimusya kwene wawe. Chisimu Jwalakwe pa chindu chilichose juwele Jwakombola"},{"SurahNumber":41,"VerseNumber":40,"Text":"Chisimu awala waakugapombotasya ma Aya Getu nganawa asisiche Kukwetu. Ana ajula jwatakaponyedwe ku Moto ni jwajuli jwambone, kapena ajula jwatakaiche mwantunjelele lisiku lya Kiyama? Panganyani yankusaka, chisimu Jwalakwe (Allah) ichindu yankutenda juwele Jwakwilolechesya"},{"SurahNumber":41,"VerseNumber":41,"Text":"Chisimu awala waachikaaniile chikumbusyo (Qur’an) ndema jachaichilile (chitwape ilagasyo), soni chisimu chalakwecho ni Chitabu chakuchimbichika"},{"SurahNumber":41,"VerseNumber":42,"Text":"Changam’bichilila unami paujo pakwe namuno panyuma pakwe, chakutulusyidwa kuumila kwa (Allah) Jwalunda lwakusokoka, Jwakulapilidwa kusyesyene"},{"SurahNumber":41,"VerseNumber":43,"Text":"Ngaikuwechetedwa kukwenu (mmwe Muhammadi ﷺ) ikaweje ilayiila yanakuwechetedwaga kwa Achimitenga paujo penu, chisimu Ambuje wenu ni Asyene chikululuko, soni ni Asyene ipotesi yakupoteka nnope"},{"SurahNumber":41,"VerseNumber":44,"Text":"Soni tungajitende kuwa Qur’an jangawa jacharabu, chisimu angatite: “Ligongo chichi ma Aya gakwe ngagakusalichisyidwa chenene? Ana (Chitabu nikuwa) changawa chacharabu, sano (Ntume nikuwa) mwarabu?” Jilani: “Chalakwecho (Chitabucho) kwa awala waakulupilile chiwele chongolo ni chiposyo. Sano awala wangakukulupilila m’mawiwi mwao mwana usiiwa, nambo soni jalakwe (Qur’anijo) kukwao jiwele ungalola, wanganyao (ngaakupikana, agambile kuwa nti chisawu) akuwilanjidwa kuumila pamalo pakutalichila.”"},{"SurahNumber":41,"VerseNumber":45,"Text":"Soni chisimu chene Musa twampele chitabu, basi ni wapatikene mwalakwemo ukangani, mwanti lingawaga lilowe lyalyalongolele lyakuumila kwa Ambuje wenu (Allah lyangapa ilagasyo yekulungwa nnope ikaweje ku Kiyama), chisimu kungajilanyidwe chilikati chao, soni chisimu wanganyao ali m’chikaiko chekulungwa chakuchikaichila chalakwecho"},{"SurahNumber":41,"VerseNumber":46,"Text":"Jwatapanganye yambone nikuti akupanganya kwaalikamuchisya nsyene, soni jwatasakasye nikuti akusakasya kwalikonya nsyene, ni nganawa Ambuje wenu (Allah) wanti nikwatenda lupuso ata panandi achikapolo (Wakwe)"}]}