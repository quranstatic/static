{"Id":225,"LanguageCodes":["rw","kin"],"Name":"kin-rwandamuslimsas","Author":"Rwanda Muslims Association Team","Language":"Kinyarwanda","Description":"Kinyarwanda","Direction":"ltr","Source":"https://quranenc.com/en/browse/kinyarwanda_assoc","Translations":[{"SurahNumber":18,"VerseNumber":75,"Text":"(Al Khidiri) aramusubiza ati “Sinakubwiye ko utazashobora kunyihanganira!”"},{"SurahNumber":18,"VerseNumber":76,"Text":"(Musa) aramubwira ati “Ningira icyo nkubaza nyuma y’ibi, ntukomezanye nanjye, rwose uraba ufite impamvu igaragara.”"},{"SurahNumber":18,"VerseNumber":77,"Text":"Bombi baragenda bageze mu mudugudu bafunguza abawutuye ariko banga kubafungurira. Nuko bawusangamo urukuta rwenda guhirima (Al Khidri) ararwegura. (Musa) aravuga ati “Iyo ubishaka wari gusaba igihembo (cy’uyu murimo ukoze).”"},{"SurahNumber":18,"VerseNumber":78,"Text":"(Al Khidiri) aramubwira ati “Iki ni cyo gihe cyo gutandukana kwanjye nawe, (ariko) ngiye kugusobanurira ibyo utashoboye kwihanganira.”"},{"SurahNumber":18,"VerseNumber":79,"Text":"Bwa bwato (natoboye), bwari ubw’abakene bakora mu nyanja. Nashakaga kubutera ubusembwa kuko inyuma yabo hari umwami washimutaga buri bwato (budafite inenge)"},{"SurahNumber":18,"VerseNumber":80,"Text":"Naho wa mwana (nishe), ababyeyi be bari abemeramana, twatinye ko yazabatera kwigomeka no guhakana"},{"SurahNumber":18,"VerseNumber":81,"Text":"Maze dushaka ko Nyagasani wabo yabashumbusha utunganye kumurusha kandi unamurusha kubagirira impuhwe"},{"SurahNumber":18,"VerseNumber":82,"Text":"Naho rwa rukuta (neguye), rwari urw’abana b’imfubyi babiri b’abahungu muri wa mudugudu, kandi munsi yarwo hari harimo umutungo wabo, kandi ise yari umuntu mwiza. Nyagasani wawe yashatse ko babanza bagakura, maze bakazakuramo umutungo wabo, ku bw’impuhwe za Nyagasani wawe. Kandi (ibyo wabonye nkora) sinabikoze ku bwanjye (ahubwo byari ku itegeko rya Allah). Ngibyo ibisobanuro by’ibyo utashoboye kwihanganira"},{"SurahNumber":18,"VerseNumber":83,"Text":"Baranakubaza (yewe Muhamadi) ku witwa Dhul Qar’nayini. Vuga uti “Ndagira icyo mubabwiraho.”"},{"SurahNumber":18,"VerseNumber":84,"Text":"Rwose twamuhaye ububasha ku isi, ndetse tunamuha uburyo bwo kugera ku byo ashaka"},{"SurahNumber":18,"VerseNumber":85,"Text":"Nuko akurikira inzira"},{"SurahNumber":18,"VerseNumber":86,"Text":"Kugeza ubwo yageze aho izuba rirengera, akabona rirengera mu mugezi w’amazi ashyushye n’isayo ryirabura, nuko ahasanga abantu. Turamubwira tuti “Yewe Dhul Qar’nayini! Nushaka ubahane (kubera ko batemera Imana) cyangwa ubagirire neza (ubigishe).”"},{"SurahNumber":18,"VerseNumber":87,"Text":"(Dhul Qar’nayini) aravuga ati “Uwakoze ibikorwa bibi (agahakana Nyagasani we) tuzamuhana (hano ku isi), hanyuma azasubizwe kwa Nyagasani we amuhanishe igihano gihambaye.”"},{"SurahNumber":18,"VerseNumber":88,"Text":"Naho uwemeye (Allah) akanakora ibikorwa byiza, uwo azagororerwa ibyiza (Ijuru), kandi tuzamworohereza (tumuha amategeko amworoheye)"},{"SurahNumber":18,"VerseNumber":89,"Text":"Nuko ahindura inzira"},{"SurahNumber":18,"VerseNumber":90,"Text":"Kugeza ubwo yageze aho izuba rirasira, asanga rirasira ku bantu tutahaye ubwugamo"},{"SurahNumber":18,"VerseNumber":91,"Text":"Ni uko byagenze. Kandi rwose twari tuzi neza ibye (Dhul Qar’nayni)"},{"SurahNumber":18,"VerseNumber":92,"Text":"Nuko akurikira indi nzira"},{"SurahNumber":18,"VerseNumber":93,"Text":"Kugeza ubwo yageze hagati y’imisozi ibiri miremire, inyuma yayo ahasanga abantu batumvaga neza (ibyo babwirwa bitewe no kudasobanukirwa neza ururimi)"},{"SurahNumber":18,"VerseNumber":94,"Text":"Baravuga bati “Yewe Dhul Qar’nayini! Mu by’ukuri Yaajuja na Maajuja bakora ubwononnyi ku isi. Ese tuguhe igihembo kugira ngo wubake urukuta hagati yacu na bo?”"},{"SurahNumber":18,"VerseNumber":95,"Text":"Arabasubiza ati “Ibyo Nyagasani wanjye yanshoboje (ubutunzi n’ububasha) ni byo byiza (kurusha ibyo mwampa).” Ahubwo nimumfashe mukoresheje imbaraga nubake urukuta hagati yanyu na bo"},{"SurahNumber":18,"VerseNumber":96,"Text":"“Nimunzanire ibice by’ibyuma (nuko abyubaka hagati ya ya misozi ibiri), bimaze kuringanira na yo, aravuga ati “Nimucanire (ibyo byuma)”! Bimaze gutukura aravuga ati “Nimunzanire umushongi w’umuringa nywusukeho.”"},{"SurahNumber":18,"VerseNumber":97,"Text":"Nuko (Yaajuja na Maajuja) ntibongera gushobora kururenga, habe no kongera kurupfumura"},{"SurahNumber":18,"VerseNumber":98,"Text":"(Dhul Qar’nayini) aravuga ati “(Uru rukuta) ni impuhwe za Nyagasani wanjye (ku biremwa), ariko isezerano rya Nyagasani wanjye (imperuka) nirisohora, azaruhindura ubushwange. Kandi isezerano rya Nyagasani wanjye ni ukuri.”"},{"SurahNumber":18,"VerseNumber":99,"Text":"Nuko kuri uwo munsi (isezerano ryacu rizasohoreraho), tuzareka (Yaajuja na Maajuja) babyigane bamwe barwana n’abandi (banyuranamo ari uruvunganzoka), maze nihavuzwa impanda, tuzabakoranyirize hamwe bose"},{"SurahNumber":18,"VerseNumber":100,"Text":"Kuri uwo munsi kandi umuriro wa Jahanamu tuzawugaragariza abahakanyi (bawubone) imbona nkubone"},{"SurahNumber":18,"VerseNumber":101,"Text":"(Ba bahakanyi) amaso yabo yari ariho igikingirizo cyababuzaga kubona urwibutso rwanjye (Qur’an), kandi ntibashobore no kumva (iyo Qur’an)"},{"SurahNumber":18,"VerseNumber":102,"Text":"Ese abahakanye bibwira ko gufata abagaragu banjye bakabagira ibigirwamana bandetse (hari icyo bizabamarira)? Mu by’ukuri abahakanyi twabateganyirije umuriro wa Jahanamu ngo uzababere ubuturo"},{"SurahNumber":18,"VerseNumber":103,"Text":"Vuga (yewe Muhamadi) uti “Ese tubabwire abanyagihombo kurusha abandi mu bikorwa (bakoze)?”"},{"SurahNumber":18,"VerseNumber":104,"Text":"Ni ba bandi ibikorwa byabo bakoze hano ku isi bizaba imfabusa (kubera kutemera Allah), nyamara bo baribwiraga ko barimo gukora ibyiza"},{"SurahNumber":18,"VerseNumber":105,"Text":"Abo ni bo bahakanye ibimenyetso bya Nyagasani wabo no kuzahura na We (ku munsi w’imperuka). Bityo, ibikorwa byabo bizaba imfabusa, kandi ku munsi w’imperuka nta gaciro tuzabiha"},{"SurahNumber":18,"VerseNumber":106,"Text":"Ku bw’ibyo, ingororano yabo izaba umuriro w’iteka (Jahanamu) kubera ko bahakanye ndetse ibimenyetso byanjye n’Intumwa zanjye bakabihindura ibikinisho"},{"SurahNumber":18,"VerseNumber":107,"Text":"Mu by’ukuri ba bandi bemeye bakanakora ibikorwa byiza, bazagororerwa ubusitani bwa Firidawusi (Ijuru risumbye ayandi) ari na ho bazakirirwa"},{"SurahNumber":18,"VerseNumber":108,"Text":"Bazaribamo ubuziraherezo, batifuza kurikurwamo"},{"SurahNumber":18,"VerseNumber":109,"Text":"Vuga (yewe Muhamadi) uti “Iyo inyanja iza kuba wino (ngo yandike) amagambo ya Nyagasani wanjye, rwose iyo nyanja yari gukama mbere y’uko amagambo ya Nyagasani wanjye arangira, kabone n’ubwo twari kuzana izindi (nyanja) nka yo ngo ziyunganire.”"},{"SurahNumber":18,"VerseNumber":110,"Text":"Vuga (yewe Muhamadi) uti “Mu by’ukuri njye ndi umuntu nkamwe. Nahishuriwe ko Imana yanyu ari Imana imwe rukumbi (Allah). Bityo, uwiringiye kuzahura na Nyagasani we, ajye akora ibikorwa byiza, kandi ntazagire ikindi asenga akibangikanyije na Nyagasani we.”"},{"SurahNumber":19,"VerseNumber":1,"Text":"Kaaf-Haa -Yaa -Ayin-Swaad"},{"SurahNumber":19,"VerseNumber":2,"Text":"(Iyi) ni inkuru ivuga iby’impuhwe za Nyagasani wawe yagiriye umugaragu we Zakariya"},{"SurahNumber":19,"VerseNumber":3,"Text":"Ubwo yasabaga Nyagasani we mu ibanga, yiherereye"},{"SurahNumber":19,"VerseNumber":4,"Text":"Agira ati “Nyagasani wanjye! Mu by’ukuri amagufa yanjye yaranegekaye (kubera gusaza), ndetse n’umutwe wanjye wuzuye imvi, kandi sinigeze ngusaba ngo unyime, Nyagasani wanjye!”"},{"SurahNumber":19,"VerseNumber":5,"Text":"Kandi mu by’ukuri ndatinya ko bene wacu (bazareka inzira yawe) nyuma yanjye, kandi umugore wanjye ari urubereri. Bityo, mpa umuzungura uguturutseho"},{"SurahNumber":19,"VerseNumber":6,"Text":"Uzanzungura akanazungura umuryango wa Yakobo (si ubutunzi azazungura ahubwo ni ubutumwa). Nyagasani wanjye! Uzanamugire uwo wishimira"},{"SurahNumber":19,"VerseNumber":7,"Text":"Yewe Zakariya! Mu by’ukuri tuguhaye inkuru nziza yo (kuzabyara) umwana w’umuhungu. Izina rye ni Yahaya kandi ntawe twigeze duha iryo zina mbere ye"},{"SurahNumber":19,"VerseNumber":8,"Text":"(Zakariya) aravuga ati “Nyagasani wanjye! Ni gute nagira umwana w’umuhungu kandi umugore wanjye ari urubereri, ndetse nanjye ngeze mu zabukuru?”"},{"SurahNumber":19,"VerseNumber":9,"Text":"(Malayika) aramubwira ati “Uko ni ko bizagenda! Nyagasani wawe aravuze ati “Ibyo kuri njye biroroshye. Kandi rwose mbere nkurema nta cyo wari cyo!”"},{"SurahNumber":19,"VerseNumber":10,"Text":"(Zakariya) aravuga ati “Nyagasani wanjye! Mpa ikimenyetso.” (Allah) aravuga ati “Ikimenyetso cyawe ni uko utazabasha kuvugisha abantu amajoro atatu kandi umeze neza nta cyo ubaye.”"},{"SurahNumber":19,"VerseNumber":11,"Text":"Nuko (Zakariya) asohoka aho yasengeraga agana ku bantu be, maze ababwira abacira amarenga ko bagomba gusingiza (Allah) igitondo n’ikigoroba"},{"SurahNumber":19,"VerseNumber":12,"Text":"(Umuhungu we yarabwiwe ati) “Yewe Yahaya! Akira iki gitabo (Tawurati) ugikomereho. Kandi twamuhaye ubushishozi akiri muto.”"},{"SurahNumber":19,"VerseNumber":13,"Text":"Ndetse twanamuhaye igikundiro ari impuhwe ziduturutseho, tunamweza ibyaha kandi yubahaga Allah"},{"SurahNumber":19,"VerseNumber":14,"Text":"Ndetse yumviraga ababyeyi be kandi ntiyari intakoreka cyangwa ngo yigomeke (kuri Allah ndetse no ku babyeyi be)"},{"SurahNumber":19,"VerseNumber":15,"Text":"Amahoro nabe kuri we umunsi yavukiyeho, umunsi yapfiriyeho ndetse n’umunsi azazurirwaho"},{"SurahNumber":19,"VerseNumber":16,"Text":"Babwire inkuru ya Mariyamu mu gitabo (cya Qur’an, yewe Muhamadi), ubwo yitaruraga umuryango we akajya ahagana iburasirazuba"},{"SurahNumber":19,"VerseNumber":17,"Text":"Maze agashyira urusika hagati ye na bo, nuko tumwoherereza Roho wacu (Malayika Gaburiheli) amwiyereka mu ishusho ry’umugabo uteye neza"},{"SurahNumber":19,"VerseNumber":18,"Text":"(Mariyamu) aravuga ati “Mu by’ukuri niragije Nyagasani Nyirimpuhwe ngo andinde ikibi cyaguturukaho, niba koko utinya Imana (ntunyegere).”"},{"SurahNumber":19,"VerseNumber":19,"Text":"(Malayika) aravuga ati “Mu by’ukuri ndi intumwa ya Nyagasani wawe ije kuguha (inkuru) y’impano y’umuhungu wejejwe (ibyaha).”"},{"SurahNumber":19,"VerseNumber":20,"Text":"(Mariyamu) aravuga ati “Ni gute nagira umuhungu kandi nta mugabo nigeze, ndetse nkaba ntarigeze niyandarika?”"},{"SurahNumber":19,"VerseNumber":21,"Text":"(Malayika) aramubwira ati “Uko ni ko bizagenda! Nyagasani wawe aravuze ati “Ibyo kuri njye biroroshye. (Turashaka) kumugira ikimenyetso ku bantu (kigaragaza ubushobozi bwacu) n’impuhwe ziduturutseho, kandi iryo ni iteka ryamaze gucibwa.”"},{"SurahNumber":19,"VerseNumber":22,"Text":"Nuko (Mariyamu) aramutwita (Issa), maze amwitarurana kure (y’abantu)"},{"SurahNumber":19,"VerseNumber":23,"Text":"Nuko ibise bimujyana ku ruti rw’umutende, aravuga ati “Mbega ububabare! Iyo nza kuba narapfuye mbere y’ibi, nkanibagirana burundu.”"},{"SurahNumber":19,"VerseNumber":24,"Text":"Nuko yumva ijwi munsi ye rimuhamagara rigira riti “Ntugire agahinda! Rwose Nyagasani wawe yashyize isoko y’amazi munsi yawe.”"},{"SurahNumber":19,"VerseNumber":25,"Text":"Unanyeganyeze uruti rw’umutende, rurakumanurira itende nziza kandi zihishije"},{"SurahNumber":19,"VerseNumber":26,"Text":"Maze urye unanywe kandi unishime (kubera umwana). Nugira umuntu ubona, uvuge uti “Mu by’ukuri njye niyemeje guceceka kubera Imana Nyirimpuhwe, bityo uyu munsi nta muntu nza kuvugisha.”"},{"SurahNumber":19,"VerseNumber":27,"Text":"Nuko (Mariyamu) agera muri bene wabo amuteruye (uruhinja rwe), maze (bamubonye) baravuga bati “Yewe Mariyamu! Rwose wakoze amahano!”"},{"SurahNumber":19,"VerseNumber":28,"Text":"“Yewe mushiki wa Haruna! So ntiyari umuntu mubi ndetse na nyoko ntiyiyandarikaga.”"},{"SurahNumber":19,"VerseNumber":29,"Text":"Maze aramwerekana (ngo bamwibarize). Baravuga bati “Ni gute twavugana n’uruhinja rukiri mu ngobyi?”"},{"SurahNumber":19,"VerseNumber":30,"Text":"Issa (Yesu)] aravuga ati “Mu by’ukuri ndi umugaragu wa Allah. Yampaye igitabo anangira umuhanuzi.”"},{"SurahNumber":19,"VerseNumber":31,"Text":"Yanampundagajeho imigisha aho nzaba ndi hose, anantegeka gusali no gutanga amaturo igihe cyose nzaba ndiho"},{"SurahNumber":19,"VerseNumber":32,"Text":"(Yanantegetse) kumvira mama, kandi ntiyangize umwibone cyangwa ngo angire umunyabyago"},{"SurahNumber":19,"VerseNumber":33,"Text":"Amahoro nabe kuri njye umunsi navutseho, umunsi nzapfiraho ndetse n’umunsi nzazurirwaho"},{"SurahNumber":19,"VerseNumber":34,"Text":"Uwo ni we Issa (Yesu) mwene Mariyamu. Ni imvugo y’ukuri (abenshi mu bantu) bashidikanyaho"},{"SurahNumber":19,"VerseNumber":35,"Text":"Ntibikwiye ko Allah yagira umwana (nk’uko hari benshi bavuga ko amufite). Ubutagatifu ni ubwe. Iyo aciye iteka ry’ikintu, arakibwira ati “Ba, nuko kikaba!”"},{"SurahNumber":19,"VerseNumber":36,"Text":"Issa (Yesu) yaravuze ati] “Kandi mu by’ukuri Allah ni Nyagasani wanjye akaba na Nyagasani wanyu; bityo nimumugaragire (wenyine). Iyo ni yo nzira igororotse.”"},{"SurahNumber":19,"VerseNumber":37,"Text":"(Nyuma yaho) amatsinda (yo mu bahawe ibitabo) ntiyavuze rumwe (ku bya Issa). Bityo, ibihano bikaze bizaba ku bahakanyi (igihe) bazahura n’umunsi uhambaye (imperuka)"},{"SurahNumber":19,"VerseNumber":38,"Text":"Mbega ukuntu (abahakanyi) ku munsi bazaza batugana, bazaba babona bakanumva neza! Ariko uyu munsi inkozi z’ibibi ziri mu buyobe bugaragara"},{"SurahNumber":19,"VerseNumber":39,"Text":"Unababurire umunsi w’agahinda, ubwo iteka (ryo kwinjira mu ijuru cyangwa mu muriro) rizacibwa, mu gihe bo (ku isi) nta cyo bitayeho kandi batemera (Allah)"},{"SurahNumber":19,"VerseNumber":40,"Text":"Mu by’ukuri tuzazungura isi n’ibiyiriho kandi iwacu ni ho bose bazagarurwa"},{"SurahNumber":19,"VerseNumber":41,"Text":"Unababwire inkuru ya Ibrahim (Aburahamu) mu gitabo (cya Qur’an, yewe Muhamadi). Mu by’ukuri yari umuhanuzi w’umunyakuri"},{"SurahNumber":19,"VerseNumber":42,"Text":"(Ibuka) ubwo (Ibrahimu) yabwiraga se (Azara) ati “Dawe! Kuki ugaragira ibitumva, ntibibone ndetse bitanafite icyo byakumarira?”"},{"SurahNumber":19,"VerseNumber":43,"Text":"“Dawe! Mu by’ukuri njye nagezweho n’ubumenyi butigeze bugushyikira. Bityo, nkurikira nkuyobore inzira itunganye.”"},{"SurahNumber":19,"VerseNumber":44,"Text":"Dawe! Ntukagaragire Shitani kuko Shitani yigometse kuri (Allah) Nyirimpuhwe"},{"SurahNumber":19,"VerseNumber":45,"Text":"Dawe! Mu by’ukuri ndatinya ko wazagerwaho n’ibihano biturutse kwa (Allah) Nyirimpuhwe (uramutse upfiriye mu buhakanyi), maze ukaba inshuti ya Shitani (mu muriro)"},{"SurahNumber":19,"VerseNumber":46,"Text":"(Azara) aravuga ati “Yewe Ibrahimu, ese wanze (kugaragira) imana zanjye? Nutareka (gutuka imana zanjye) nzakwicisha amabuye, ndetse ndanaguciye by’iteka.”"},{"SurahNumber":19,"VerseNumber":47,"Text":"(Ibrahimu) aravuga ati “Amahoro abe kuri wowe! Nzagusabira imbabazi kwa Nyagasani wanjye. Mu by’ukuri, ni Umunyempuhwe zihebuje kuri njye.”"},{"SurahNumber":19,"VerseNumber":48,"Text":"Kandi nitandukanyije namwe ndetse n’ibyo musenga bitari Allah. Nzajya nsaba Nyagasani wanjye, kandi nizera ko Nyagasani wanjye atazanyima nimusaba"},{"SurahNumber":19,"VerseNumber":49,"Text":"Nuko amaze kwitandukanya na bo ndetse n’ibyo basengaga bitari Allah, tumuha Isihaq (Isaka) na Yaqubu (Yakobo) nk’impano, kandi buri wese twamugize umuhanuzi"},{"SurahNumber":19,"VerseNumber":50,"Text":"Twanabahundagajeho impuhwe zacu, ndetse tunabaha kuvugwa neza (mu bantu)"},{"SurahNumber":19,"VerseNumber":51,"Text":"Unababwire inkuru ya Musa mu gitabo (cya Qur’an, yewe Muhamadi). Mu by’ukuri yari intoranywa, ndetse akaba intumwa n’umuhanuzi"},{"SurahNumber":19,"VerseNumber":52,"Text":"Twanamuhamagariye mu ruhande (rwe) rw’iburyo ku musozi wa Twuri (i Sinayi), turamwiyegereza kugira ngo tuvugane na we mu ibanga"},{"SurahNumber":19,"VerseNumber":53,"Text":"Ku bw’impuhwe zacu, twamuhaye umuvandimwe we Haruna, (na we) wari umuhanuzi (ngo amufashe)"},{"SurahNumber":19,"VerseNumber":54,"Text":"Unababwire inkuru ya Isimayili (Ishimayeli) mu gitabo (cya Qur’an, yewe Muhamadi). Mu by’ukuri yubahirizaga isezerano kandi yari intumwa ndetse akaba n’umuhanuzi"},{"SurahNumber":19,"VerseNumber":55,"Text":"Yajyaga abwiriza abantu be gusali no gutanga amaturo, kandi yari yishimiwe na Nyagasani we"},{"SurahNumber":19,"VerseNumber":56,"Text":"Unababwire inkuru ya Idrissa mu gitabo (cya Qur’an, yewe Muhamadi). Mu by’ukuri yari umunyakuri akaba n’umuhanuzi"},{"SurahNumber":19,"VerseNumber":57,"Text":"Twanamuzamuye mu rwego rwo hejuru"},{"SurahNumber":19,"VerseNumber":58,"Text":"Abo ni bamwe mu bahanuzi Allah yahundagajeho ingabire ze, bakomoka ku rubyaro rwa Adamu, no ku bo twatwaye (mu bwato) hamwe na Nuhu (Nowa), no ku rubyaro rwa Ibrahimu na Isiraheli (Yakobo), no ku bo twayoboye tukanabatoranya. Iyo basomerwaga amagambo ya (Allah) Nyirimpuhwe, bacaga bugufi bakubama (kubera Allah) kandi bakarira (ku bwo kumutinya)"},{"SurahNumber":19,"VerseNumber":59,"Text":"Nuko baje gukurikirwa n’abandi bantu baretse gusali, bakurikira ibyo bararikira. Abo bazahura n’ukorama guhambaye"},{"SurahNumber":19,"VerseNumber":60,"Text":"Uretse abazicuza, bakemera Allah ndetse bakanakora ibikorwa byiza; abo bazinjira mu Ijuru kandi ntibazahuguzwa na gato"},{"SurahNumber":19,"VerseNumber":61,"Text":"(Bazinjira) mu busitani buhoraho, (Allah) Nyirimpuhwe yasezeranyije abagaragu be (bemeye ibyo) batabonye. Mu by’ukuri isezerano rye rizasohora nta kabuza"},{"SurahNumber":19,"VerseNumber":62,"Text":"(Mu ijuru) ntibazigera bumvamo amagambo adafite umumaro; uretse (kumva) indamutso y’amahoro (Salamu). Kandi bazaba bafitemo amafunguro mu gitondo na nimugoroba"},{"SurahNumber":19,"VerseNumber":63,"Text":"Iryo ni ryo juru tuzaha abagaragu bacu bagandukira (Allah) ngo barizungure"},{"SurahNumber":19,"VerseNumber":64,"Text":"Kandi (twe abamalayika) ntitujya tumanuka bitari ku itegeko rya Nyagasani wawe (yewe Muhamadi). Ni We ugenga ibiri imbere yacu, ibiri inyuma yacu ndetse no hagati yabyo ubwabyo; kandi Nyagasani wawe ntajya yibagirwa"},{"SurahNumber":19,"VerseNumber":65,"Text":"Nyagasani w’ibirere n’isi n’ibiri hagati yabyo. Bityo, jya umugaragira (wenyine) kandi ujye uhozaho kumugaragira (kabone n’iyo byaba bikugoye). Ese hari uwo waba uzi witiranwa na we"},{"SurahNumber":19,"VerseNumber":66,"Text":"Kandi umuntu (w’umuhakanyi) aravuga ati “Ese nindamuka mpfuye, nzazurwa mbe muzima?”"},{"SurahNumber":19,"VerseNumber":67,"Text":"Ese umuntu ntiyibuka ko mbere y’ibyo, ari twe twamuremye kandi nta cyo yari cyo"},{"SurahNumber":19,"VerseNumber":68,"Text":"Ndahiye kuri Nyagasani wawe! Rwose tuzabakoranya (abahakana izuka) hamwe n’amashitani, hanyuma tubazane ku nkengero z’umuriro wa Jahanamu bapfukamye"},{"SurahNumber":19,"VerseNumber":69,"Text":"Hanyuma rwose muri buri gatsiko tuzakuremo abarushije abandi kwigomeka kuri (Allah) Nyirimpuhwe (babe ari bo babanza guhanwa)"},{"SurahNumber":19,"VerseNumber":70,"Text":"Hanyuma mu by’ukuri ni twe tuzi neza abakwiye gutwikirwa mu muriro kurusha abandi"},{"SurahNumber":19,"VerseNumber":71,"Text":"Nta n’umwe muri mwe utazayinyuraho (Siratwa); iryo ni ihame ntakuka rya Nyagasani wawe"},{"SurahNumber":19,"VerseNumber":72,"Text":"Hanyuma tuzarokore ba bandi batinye (Allah, bayinyureho), maze tureke inkozi z’ibibi (zigwe mu muriro) zipfukamye"},{"SurahNumber":19,"VerseNumber":73,"Text":"N’iyo (abantu) basomewe amagambo yacu asobanutse, abahakanye babwira abemeye bati “Ese ni irihe tsinda muri aya yombi (abahakanye n’abemeye) rihagaze neza kurusha irindi rikaba rinarimo abantu beza?”"},{"SurahNumber":19,"VerseNumber":74,"Text":"None se ni ibisekuru bingahe twarimbuye mbere yabo (abahakanyi bo ku gihe cy’Intumwa Muhamadi), byabarushaga ubutunzi no kugaragara neza"},{"SurahNumber":19,"VerseNumber":75,"Text":"Vuga (yewe Muhamadi) uti “Umuntu uri mu buyobe, (Allah) Nyirimpuhwe azamwongerera igihe (cyo gukomeza kuba muri ubwo buyobe) kugeza ubwo bazabona ibyo basezeranyijwe, byaba ibihano (ku isi) cyangwa imperuka. Ubwo ni bwo bazamenya ufite umwanya mubi (ubuturo bubi) cyane n’ufite ingabo z’inyantege nke.”"},{"SurahNumber":19,"VerseNumber":76,"Text":"Kandi Allah yongerera kuyoboka ba bandi bayobotse. Naho ibikorwa byiza bihoraho ni byo bitanga ingororano n’iherezo ryiza kwa Nyagasani wawe"},{"SurahNumber":19,"VerseNumber":77,"Text":"Ese wabonye wa wundi wahakanye amagambo yacu, maze akavuga ati “Rwose (ku munsi w’imperuka) nzahabwa imitungo n’urubyaro?”"},{"SurahNumber":19,"VerseNumber":78,"Text":"Ese yaba yaramenye ibyihishe (akabona ko azahabwa imitungo n’urubyaro)? Cyangwa yagiranye isezerano na (Allah) Nyirimpuhwe (ry’uko azabihabwa)"},{"SurahNumber":19,"VerseNumber":79,"Text":"Si ko bimeze! Ahubwo tuzandika ibyo avuga, maze tuzamwongerere ibihano"},{"SurahNumber":19,"VerseNumber":80,"Text":"Kandi tuzamuzungura ibyo avuga (imitungo n’urubyaro), maze atugereho ari wenyine"},{"SurahNumber":19,"VerseNumber":81,"Text":"Banishyiriyeho ibigirwamana (barabisenga) baretse Allah, kugira ngo bibarinde (ibihano bya Allah) kandi bibaheshe icyubahiro"},{"SurahNumber":19,"VerseNumber":82,"Text":"Si ko bimeze! Ahubwo (ibyo bigirwamana) bizihakana uko kubisenga kwabo, maze bibabere abanzi (ku munsi w’imperuka)"},{"SurahNumber":19,"VerseNumber":83,"Text":"Ese ntubona ko twoherereje abahakanyi amashitani, kugira ngo abashishikarize kwigomeka"},{"SurahNumber":19,"VerseNumber":84,"Text":"Bityo, ntugire ubwira (bwo gushaka ko bahanwa), kuko mu by’ukuri tubabarira iminsi ntarengwa"},{"SurahNumber":19,"VerseNumber":85,"Text":"Umunsi tuzakoranya abagandukira (Allah), berekeza kwa (Allah) Nyirimpuhwe, bameze nk’abashyitsi b’imena"},{"SurahNumber":19,"VerseNumber":86,"Text":"Tukanashorera inkozi z’ibibi tuziganisha mu muriro wa Jahanamu, zishwe n’inyota"},{"SurahNumber":19,"VerseNumber":87,"Text":"Ntibazagira ubushobozi bwo kugira uwo bakorera ubuvugizi, uretse uzaba afite isezerano rya (Allah) Nyirimpuhwe (ryo gukora ubwo buvugizi)"},{"SurahNumber":19,"VerseNumber":88,"Text":"(Abahakanyi) baranavuze bati “(Allah) Nyirimpuhwe afite umwana!”"},{"SurahNumber":19,"VerseNumber":89,"Text":"Rwose ibyo muvuga ni amahano"},{"SurahNumber":19,"VerseNumber":90,"Text":"Ibirere biba byenda gusandara, n’isi yenda gusatagurika, ndetse n’imisozi yenda kuriduka"},{"SurahNumber":19,"VerseNumber":91,"Text":"Kubera ko bavuze ko (Allah) Nyirimpuhwe afite umwana"},{"SurahNumber":19,"VerseNumber":92,"Text":"Kandi bidakwiye ko (Allah) Nyirimpuhwe yagira umwana"},{"SurahNumber":19,"VerseNumber":93,"Text":"Nta na kimwe mu biri mu birere no ku isi kizagera imbere ya (Allah) Nyirimpuhwe kitari umugaragu (uciye bugufi)"},{"SurahNumber":19,"VerseNumber":94,"Text":"Mu by’ukuri (Allah) arabazi neza kandi yaranababaruye nyabyo"},{"SurahNumber":19,"VerseNumber":95,"Text":"Kandi ku munsi w’izuka, buri wese azamugana ari wenyine (nta buvugizi, nta n’icyo yitwaje)"},{"SurahNumber":19,"VerseNumber":96,"Text":"Mu by’ukuri abemeye bakanakora ibyiza, (Allah) Nyirimpuhwe azabahundagazaho urukundo rwe, (anabahe gukundwa n’abagaragu be)"},{"SurahNumber":19,"VerseNumber":97,"Text":"Mu by’ukuri (Qur’an) twayoroheje gusobanuka mu rurimi rwawe (yewe Muhamadi) kugira ngo uyikoreshe ugeza inkuru nziza ku bagandukira (Allah), ndetse unayikoreshe uburira abantu (b’abahakanyi) bagira izima"},{"SurahNumber":19,"VerseNumber":98,"Text":"None se ni ibisekuru bingahe twarimbuye mbere yabo! Ese hari n’umwe muri bo ukibona cyangwa ngo wumve akoma"},{"SurahNumber":20,"VerseNumber":1,"Text":"Twa Ha"},{"SurahNumber":20,"VerseNumber":2,"Text":"(Yewe Muhamadi) ntabwo twaguhishuriye Qur’an kugira ngo ikubere umuzigo"},{"SurahNumber":20,"VerseNumber":3,"Text":"Ahubwo (twayihishuye kugira ngo ibe) urwibutso kuri ba bandi bagandukira Allah"},{"SurahNumber":20,"VerseNumber":4,"Text":"(Iyo Qur’an) yahishuwe iturutse ku waremye isi n’ibirere bihanitse"},{"SurahNumber":20,"VerseNumber":5,"Text":"(Allah) Nyirimpuhwe uganje hejuru ya Ar’shi"},{"SurahNumber":20,"VerseNumber":6,"Text":"Ibiri mu birere n’ibiri mu isi, n’ibiri hagati yabyo ndetse n’ibiri munsi y’ubutaka ni ibye"},{"SurahNumber":20,"VerseNumber":7,"Text":"Kandi n’ubwo warangurura ijwi (cyangwa ukavuga bucece, byose ni kimwe kuko) mu by’ukuri (Allah) azi amabanga ndetse n’ibyihishe cyane (kurenza ayo mabanga)"},{"SurahNumber":20,"VerseNumber":8,"Text":"Allah! Nta yindi mana iriho ikwiye gusengwa by’ukuri uretse We. Afite amazina meza"},{"SurahNumber":20,"VerseNumber":9,"Text":"Ese (yewe Muhamadi) waba waragezweho n’inkuru ya Musa"},{"SurahNumber":20,"VerseNumber":10,"Text":"Ubwo yabonaga umuriro nuko akabwira ab’iwe ati “Mugume aha! Mu by’ukuri ndabutswe umuriro, hari ubwo nabazaniraho igishirira, cyangwa kuri uwo muriro nkahasanga uwatuyobora (inzira).”"},{"SurahNumber":20,"VerseNumber":11,"Text":"Nuko awugezeho, yumva ijwi rimuhamagara riti “Yewe Musa!”"},{"SurahNumber":20,"VerseNumber":12,"Text":"“Mu by’ukuri ndi Nyagasani wawe, bityo kwetura inkweto zawe kuko uri mu kibaya gitagatifu cya Tuwa”"},{"SurahNumber":20,"VerseNumber":13,"Text":"“Kandi nagutoranyije (ngo ube intumwa). Bityo, tega amatwi ibyo uhishurirwa”"},{"SurahNumber":20,"VerseNumber":14,"Text":"Mu by’ukuri ndi Allah! Nta yindi mana iriho ikwiye gusengwa itari Njye. Bityo, jya ungaragira kandi unahozeho iswala kugira ngo unyibuke"},{"SurahNumber":20,"VerseNumber":15,"Text":"Mu by’ukuri imperuka izaba. Nayihishe (ibiremwa byose) kugira ngo buri muntu azahemberwe umuhate we"},{"SurahNumber":20,"VerseNumber":16,"Text":"Bityo, uramenye umuntu utayemera (imperuka) agakurikira ibyo umutima we ukunda, ntazakubuze kuyemera bitazakuviramo kurimbuka"},{"SurahNumber":20,"VerseNumber":17,"Text":"(Allah aramubaza ati) “Ese icyo ni iki kiri mu kuboko kwawe kw’iburyo, yewe Musa?”"},{"SurahNumber":20,"VerseNumber":18,"Text":"(Musa) aravuga ati “Ni inkoni yanjye nishingikiriza, nkanayimanuza amababi y’ibiti ngaburira intama zanjye, kandi mfite n’ibindi nyikoresha.”"},{"SurahNumber":20,"VerseNumber":19,"Text":"(Allah) aravuga ati “Yinage hasi, yewe Musa!”"},{"SurahNumber":20,"VerseNumber":20,"Text":"Nuko ayinaga hasi, ihita ihinduka inzoka ikururuka"},{"SurahNumber":20,"VerseNumber":21,"Text":"(Allah) aravuga ati “Yifate kandi ntutinye! Turongera tuyigire (inkoni) nk’uko yari imeze”"},{"SurahNumber":20,"VerseNumber":22,"Text":"“Unashyire ukuboko kwawe mu kwaha, kuravamo kurabagirana bidatewe n’uburwayi; icyo kiraba ari ikindi gitangaza”"},{"SurahNumber":20,"VerseNumber":23,"Text":"“(Ibyo) ni ukugira ngo tukwereke bimwe mu bitangaza byacu bihambaye”"},{"SurahNumber":20,"VerseNumber":24,"Text":"(Allah aramubwira ati) “Jya kwa Farawo (umuhamagarire kwemera Allah). Mu by’ukuri akabije kwigomeka.”"},{"SurahNumber":20,"VerseNumber":25,"Text":"(Musa) aravuga ati “Nyagasani wanjye! Agura igituza cyanjye (kugira ngo mbashe gusohoza ubutumwa bwawe)”"},{"SurahNumber":20,"VerseNumber":26,"Text":"Kandi unyorohereze inshingano zanjye (umpaye)"},{"SurahNumber":20,"VerseNumber":27,"Text":"Unagobotore ururimi rwanjye"},{"SurahNumber":20,"VerseNumber":28,"Text":"Kugira ngo babashe gusobanukirwa amagambo yanjye"},{"SurahNumber":20,"VerseNumber":29,"Text":"Kandi umpe umwunganizi ukomoka mu muryango wanjye"},{"SurahNumber":20,"VerseNumber":30,"Text":"(Ari we) Haruna (Aroni), umuvandimwe wanjye"},{"SurahNumber":20,"VerseNumber":31,"Text":"Munshyigikize mu kunyongerera imbaraga"},{"SurahNumber":20,"VerseNumber":32,"Text":"Kandi umuhe gufatanya nanjye mu nshingano zanjye (zo gusohoza ubutumwa bwawe)"},{"SurahNumber":20,"VerseNumber":33,"Text":"Kugira ngo tubashe kugusingiza cyane"},{"SurahNumber":20,"VerseNumber":34,"Text":"Tunakwambaze cyane"},{"SurahNumber":20,"VerseNumber":35,"Text":"Mu by’ukuri wowe utubona bihebuje.”"},{"SurahNumber":20,"VerseNumber":36,"Text":"(Allah) aravuga ati “Rwose ubusabe bwawe bwakiriwe, yewe Musa!”"},{"SurahNumber":20,"VerseNumber":37,"Text":"Kandi rwose, twari twaranaguhundagajeho ingabire zacu indi nshuro"},{"SurahNumber":20,"VerseNumber":38,"Text":"Ubwo twahishuriraga nyoko ibyo twamuhishuriye (tugira) tuti"},{"SurahNumber":20,"VerseNumber":39,"Text":"“Shyira (uwo mwana) mu isanduku maze uyinage mu mugezi, hanyuma umugezi uzayigeza ku nkombe, maze izatoragurwe n’umwanzi wanjye (Farawo) ari na we mwanzi we. Kandi naguhundagajeho urukundo rwanjye (yewe Musa), kugira ngo ukure nguhojejeho ijisho ryanjye (nkurinze).”"},{"SurahNumber":20,"VerseNumber":40,"Text":"(Wibuke) ubwo mushiki wawe yagendaga (agukurikiye maze akabwira abagutoraguye) ati “Ese mbarangire uwamurera?” Nuko tukugarura kwa nyoko kugira ngo yishime kandi ntakomeze kugira agahinda. Hanyuma uza kwica umuntu (w’umunyamisiri, utabigambiriye), tugukiza akababaro (igihe wicuzaga tukakubabarira, tukanagukiza imigambi y’abashakaga kukwica), nuko tukunyuza mu bigeragezo bikomeye. Nyuma waje guhungira mu bantu b’i Madiyani imyaka myinshi, nuko uza kugaruka (mu Misiri) nk’uko byagenwe, yewe Musa"},{"SurahNumber":20,"VerseNumber":41,"Text":"Kandi narakwitoranyirije (ngo ube intumwa yanjye)"},{"SurahNumber":20,"VerseNumber":42,"Text":"(Yewe Musa!) “Genda wowe n’umuvandimwe wawe (Haruna) mwitwaje ibitangaza byanjye, kandi ntimuzadohoke mu kunsingiza.”"},{"SurahNumber":20,"VerseNumber":43,"Text":"Nimujye kwa Farawo (mumuhamagarire kwemera Allah). Mu by’ukuri akabije kwigomeka"},{"SurahNumber":20,"VerseNumber":44,"Text":"Mumubwire amagambo yoroheje, wenda ashobora kwibuka (akemera Allah) cyangwa agatinya (ibihano)"},{"SurahNumber":20,"VerseNumber":45,"Text":"(Musa na Haruna) baravuga bati “Nyagasani wacu! Mu by’ukuri turatinya ko yahita atugirira nabi cyangwa agakomeza kwigomeka.”"},{"SurahNumber":20,"VerseNumber":46,"Text":"(Allah) arababwira ati “Ntimutinye! Mu by’ukuri ndi kumwe namwe; ndumva nkanabona.”"},{"SurahNumber":20,"VerseNumber":47,"Text":"Mumugereho maze mumubwire muti “Mu by’ukuri turi Intumwa za Nyagasani wawe, (udutumye) ngo urekure bene Isiraheli tujyane kandi ntubatoteze, kuko rwose twaje twitwaje igitangaza giturutse kwa Nyagasani wawe! Kandi amahoro nabe ku wakurikiye umuyoboro (utunganye).”"},{"SurahNumber":20,"VerseNumber":48,"Text":"“Mu by’ukuri twahishuriwe ko ibihano bizaba ku wahinyuye akanatera umugongo (amategeko ya Allah).”"},{"SurahNumber":20,"VerseNumber":49,"Text":"(Farawo) aravuga ati “None se Nyagasani wanyu ni nde, yewe Musa?”"},{"SurahNumber":20,"VerseNumber":50,"Text":"(Musa) aravuga ati “Nyagasani wacu ni uwahaye buri kintu ishusho n’imiterere, maze akakiyobora.”"},{"SurahNumber":20,"VerseNumber":51,"Text":"(Farawo) aravuga ati “None se ababayeho mbere (bakaba barahakanye mbere yacu) bizabagendekera bite?”"},{"SurahNumber":20,"VerseNumber":52,"Text":"(Musa) aravuga ati “Ubumenyi bwabyo buri mu gitabo kwa Nyagasani wanjye. Nyagasani wanjye ntajya yibeshya cyangwa ngo yibagirwe.”"},{"SurahNumber":20,"VerseNumber":53,"Text":"Ni We wabagiriye isi nk’isaso, anabashyiriramo amayira menshi ndetse anabamanurira amazi mu kirere (imvura), nuko tuyameresha ibimera by’amoko atandukanye"},{"SurahNumber":20,"VerseNumber":54,"Text":"Ngaho nimurye (muri ibyo bimera) munabiragiremo amatungo yanyu. Mu by’ukuri muri ibyo harimo ibimenyetso (bigaragaza ubushobozi bwa Allah) ku banyabwenge"},{"SurahNumber":20,"VerseNumber":55,"Text":"Twabaremye tubakomoye mu gitaka, ni na cyo tubasubizamo (igihe mwapfuye), ndetse ni na cyo tuzongera kubavanamo ku yindi nshuro (igihe cyo kuzurwa)"},{"SurahNumber":20,"VerseNumber":56,"Text":"Mu by’ukuri (Farawo) twamweretse ibitangaza byacu byose, ariko yarabihinyuye yanga no kwemera"},{"SurahNumber":20,"VerseNumber":57,"Text":"(Farawo) aravuga ati “Ese wazanywe no kutwirukana mu gihugu cyacu ukoresheje uburozi bwawe, yewe Musa?”"},{"SurahNumber":20,"VerseNumber":58,"Text":"“Rwose natwe tuzakuzanira uburozi bumeze nka bwo; bityo tanga igihe n’ahantu hakwiye ho kuzahurira na we, ku buryo ntawe uzabura muri twese.”"},{"SurahNumber":20,"VerseNumber":59,"Text":"(Musa) aravuga ati “Tuzahure ku munsi mukuru mwaserutse, kandi (icyo gihe) abantu bazakoranywe ari mu gitondo ku gasusuruko.”"},{"SurahNumber":20,"VerseNumber":60,"Text":"Nuko Farawo aragenda, maze acura imigambi ye mibisha, nyuma aragaruka (kuri wa munsi mukuru bumvikanye)"},{"SurahNumber":20,"VerseNumber":61,"Text":"Musa arababwira ati “Muramenye mutorama! Ntimuhimbire Allah ikinyoma atavaho akabarimbuza ibihano. Kandi rwose abahimbiye (Allah) ikinyoma bazorama!”"},{"SurahNumber":20,"VerseNumber":62,"Text":"Nuko (abarozi ba Farawo) bajya impaka hagati yabo, bongorerana ku cyo bagomba gukora"},{"SurahNumber":20,"VerseNumber":63,"Text":"(Abarozi) baravuga bati “Aba bombi (Musa na Haruna) ni abarozi. Umugambi wabo ni uwo kubamenesha mu gihugu cyanyu bakoresheje uburozi bwabo, bakabakura ku myemerere yanyu ntangarugero.”"},{"SurahNumber":20,"VerseNumber":64,"Text":"(Barabwirana bati) “Ngaho nimwegeranye imigambi yanyu, maze muze ku murongo. Kandi arahiriwe uri butsinde uyu munsi.”"},{"SurahNumber":20,"VerseNumber":65,"Text":"Baravuga bati “Yewe Musa! Hitamo kubanza kunaga (inkoni yawe) cyangwa abe ari twe tubanza kunaga!”"},{"SurahNumber":20,"VerseNumber":66,"Text":"(Musa) aravuga ati “Ahubwo nimube ari mwe mubanza kunaga! (Bakimara kunaga) imigozi n’inkoni byabo bimugaragarira nk’ibiri kugenda (nk’inzoka) kubera uburozi bwabo.”"},{"SurahNumber":20,"VerseNumber":67,"Text":"Nuko Musa yiyumvamo ubwoba"},{"SurahNumber":20,"VerseNumber":68,"Text":"Turavuga tuti “Witinya! Mu by’ukuri ni wowe uri butsinde.”"},{"SurahNumber":20,"VerseNumber":69,"Text":"“Ngaho naga hasi ikiri mu kuboko kwawe kw’iburyo (inkoni)! Kiraza kumiragura ibyo bakoze. Mu by’ukuri ibyo bakoze ni ubucakura bw’abarozi, kandi umurozi ntashobora gutsinda aho yaba ari hose.”"},{"SurahNumber":20,"VerseNumber":70,"Text":"(Nuko Musa anaga inkoni hasi maze ihinduka inzoka nini, imiragura ibyo bari bakoze) abarozi bitura hasi barubama, baravuga bati “Twemeye Nyagasani wa Haruna na Musa.”"},{"SurahNumber":20,"VerseNumber":71,"Text":"(Maze Farawo) aravuga ati “(Musa) mumwemeye mbere y’uko mbibahera uburenganzira? Mu by’ukuri ni we muyobozi wanyu mukuru wabigishije uburozi. Rwose ndabaca amaboko n’amaguru imbusane, maze mbabambe ku biti by’imitende, hanyuma muraza kumenya muri twembi; (njye Farawo n’Imana ya Musa) ushobora gutanga ibihano bikomeye kandi bihoraho.”"},{"SurahNumber":20,"VerseNumber":72,"Text":"(Abarozi) baravuga bati “Ntidushobora kuguhitamo turetse ibyo (Musa) yatugejejeho (by’ibitangaza) bigaragara, (cyangwa se ngo) tureke Uwaduhanze! Ngaho ca iteka uko ubishaka kuko mu by’ukuri iteka uca ni iry’ubu buzima bw’isi.”"},{"SurahNumber":20,"VerseNumber":73,"Text":"“Mu by’ukuri twemeye Nyagasani wacu kugira ngo atubabarire amakosa yacu n’uburozi waduhatiye gukora. Kandi Allah ni mwiza (kukurusha wowe Farawo) ndetse ahoraho.”"},{"SurahNumber":20,"VerseNumber":74,"Text":"Mu by’ukuri uzajya kwa Nyagasani we ari inkozi y’ibibi, azashyirwa mu muriro wa Jahanamu, kandi ntazigera awuboneramo urupfu n’ubuzima (bwiza)"},{"SurahNumber":20,"VerseNumber":75,"Text":"Ariko uzamusanga ari umwemeramana kandi yarakoze ibikorwa byiza, abo bazaba bari mu nzego zo hejuru"},{"SurahNumber":20,"VerseNumber":76,"Text":"(Mu) busitani buhoraho, buzaba butembamo imigezi, bazabamo ubuziraherezo. Icyo ni cyo gihembo cy’abiyejeje (birinda gukora ibyo Allah yaziririje)"},{"SurahNumber":20,"VerseNumber":77,"Text":"Kandi rwose twahishuriye Musa (tugira) tuti “Jyana abagaragu banjye nijoro, unabacire inzira yumutse mu nyanja udatinya ko (Farawo) yakugeraho (ngo akugirire nabi), cyangwa ngo utinye (kurohama).”"},{"SurahNumber":20,"VerseNumber":78,"Text":"Nuko Farawo n’ingabo ze barabakurikira, maze (Farawo n’izo ngabo) barengerwa n’inyanja uko bakabaye"},{"SurahNumber":20,"VerseNumber":79,"Text":"Kandi Farawo yayobeje abantu be (abaganisha mu buhakanyi), ndetse ntiyabayoboye (inzira y’ukuri)"},{"SurahNumber":20,"VerseNumber":80,"Text":"Yemwe bene Isiraheli! Rwose twabakijije umwanzi wanyu (Farawo), tunabasezeranya (kugera amahoro) iruhande rw’iburyo ku musozi (wa Sinayi), nuko tunabamanurira (amafunguro ya) Manu na Saluwa"},{"SurahNumber":20,"VerseNumber":81,"Text":"(Tugira tuti) “Nimurye mu byiza twabafunguriye kandi ntimuzarengere, mutazavaho mugerwaho n’uburakari bwanjye, kuko rwose ugezweho n’uburakari bwanjye aba yoramye.”"},{"SurahNumber":20,"VerseNumber":82,"Text":"“Kandi mu by’ukuri mbabarira uwicujije, akemera, agakora ibikorwa byiza, hanyuma akayoboka (inzira igororotse).”"},{"SurahNumber":20,"VerseNumber":83,"Text":"(Allah abwira Musa ati) “Yewe Musa! Ni iki cyatumye wihuta ugasiga abantu bawe?”"},{"SurahNumber":20,"VerseNumber":84,"Text":"(Musa) aravuga ati “Bari inyuma yanjye barankurikiye; nihutiye kugusanga Nyagasani, kugira ngo wishime.”"},{"SurahNumber":20,"VerseNumber":85,"Text":"(Allah) aravuga ati “Mu by’ukuri abantu bawe twabahaye ikigeragezo nyuma y’uko ugiye, nuko Samiriyu arabayobya )abashishikariza kugaragira akamasa).”"},{"SurahNumber":20,"VerseNumber":86,"Text":"Nuko Musa agaruka mu bantu be arakaye kandi anababaye. Aravuga ati “Bantu banjye! Ese Nyagasani wanyu ntiyabahaye isezerano ryiza (ryo kubahishurira Tawurati)? Ese igihe cy’isezerano cyababanye kirekire (murarambirwa)? Cyangwa mwashatse ko uburakari bwa Nyagasani wanyu bubageraho, muca ukubiri n’isezerano ryanjye (muhitamo kugaragira akamasa muretse Allah)?”"},{"SurahNumber":20,"VerseNumber":87,"Text":"Baravuga bati “Ntitwaciye ukubiri n’isezerano ryawe ku bushake bwacu, ahubwo twikorejwe imitwaro y’imitako y’abantu (ba Farawo) nuko tuyijugunya (mu muriro) nk’uko Samiriyu yabigenje.”"},{"SurahNumber":20,"VerseNumber":88,"Text":"Nuko (muri ya mitako yajugunywe mu muriro, Samiriyu) ababumbiramo akamasa kameze nk’aho kabira, maze (bamwe muri bo) baravuga bati “Iyi ni yo mana yanyu, ikaba ari na yo mana ya Musa, uretse ko (Musa) yibagiwe (imana ye)!”"},{"SurahNumber":20,"VerseNumber":89,"Text":"Ese ntibabona ko (ako kamasa bagize imana) katagira imvugo (n’imwe) kabasubiza, ndetse ko nta n’ubushobozi gafite bwo kugira icyo kabatwara cyangwa ngo kagire icyiza kabamarira"},{"SurahNumber":20,"VerseNumber":90,"Text":"Kandi rwose Haruna yari yarabibabwiye na mbere, ati “Yemwe bantu banjye! Mu by’ukuri mwaguye mu kigeragezo (cyo kugaragira akamasa), kandi mu by’ukuri Nyagasani wanyu ni (Allah) Nyirimpuhwe; bityo nimunkurikire kandi mwumvire itegeko ryanjye.”"},{"SurahNumber":20,"VerseNumber":91,"Text":"Baravuga bati “Ntituzigera tureka kugasenga (ako kamasa) kugeza igihe Musa azagarukira.”"},{"SurahNumber":20,"VerseNumber":92,"Text":"(Ubwo Musa yari agarutse) yaravuze ati “Yewe Haruna! Ubwo wabonaga bamaze kuyoba, ni iki cyakubujije"},{"SurahNumber":20,"VerseNumber":93,"Text":"Kunkurikira (kugira ngo uze ubimbwire)? Ese wigometse ku itegeko ryanjye"},{"SurahNumber":20,"VerseNumber":94,"Text":"(Haruna) aravuga ati “Mwana wa mama! Winkurura ubwanwa unanjegeza umutwe! Mu by’ukuri natinye ko uzavuga ko natandukanyije bene Isiraheli, nkaba ntaranubahirije imvugo yawe.”"},{"SurahNumber":20,"VerseNumber":95,"Text":"(Musa) aravuga ati “Wabitewe ni iki, yewe Samiriyu?”"},{"SurahNumber":20,"VerseNumber":96,"Text":"(Samiriyu) aravuga ati “Nabonye ibyo batabashije kubona, nuko mfata mu kiganza igitaka cy’aho (ifarasi ya Malayika Gaburiheli) yakandagiye nkinaga (mu muriro). Uko ni ko nibwiye.”"},{"SurahNumber":20,"VerseNumber":97,"Text":"Musa aravuga ati “Hoshi genda! Kandi igihano cyawe mu buzima, kizaba kubaho uvuga uti “Ntunkoreho (uzabaho uri igicibwa)! Kandi ufite n’isezerano (ryo guhanwa) utazagira aho uhungira. Ikindi kandi reba iki kigirwamana cyawe wahoraga usenga, turagitwika nta kabuza, maze tunyanyagize ivu ryacyo mu nyanja.”"},{"SurahNumber":20,"VerseNumber":98,"Text":"Rwose (mwa bantu mwe) Imana yanyu ni Allah wenyine. Nta yindi mana ikwiye gusengwa by’ukuri uretse We. Azi buri kintu cyose"},{"SurahNumber":20,"VerseNumber":99,"Text":"Nguko uko tukubarira inkuru z’ibyabayeho mbere yawe (yewe Muhamadi). Kandi mu by’ukuri twaguhaye urwibutso ruduturutseho (Qur’an ntagatifu)"},{"SurahNumber":20,"VerseNumber":100,"Text":"Uzarutera umugongo (ntarwemere ndetse ntanakurikize ibirurimo), mu by’ukuri azikorera umutwaro (w’ibyaha) ku munsi w’imperuka"},{"SurahNumber":20,"VerseNumber":101,"Text":"Bazabana na wo ubuziraherezo, kandi uzaba ari wo mutwaro mubi kuri bo ku munsi w’imperuka"},{"SurahNumber":20,"VerseNumber":102,"Text":"Umunsi impanda izavuzwa, tuzakoranya inkozi z’ibibi kuri uwo munsi zisa n’ibara ry’ubururu (kubera ubwoba bukabije)"},{"SurahNumber":20,"VerseNumber":103,"Text":"Bazaba bongorerana hagati yabo bagira bati “Ku isi mwahamaze (iminsi) icumi gusa.”"},{"SurahNumber":20,"VerseNumber":104,"Text":"(Allah azavuga ati) “Tuzi neza ibyo bazavuga, ubwo ubarusha ubwenge muri bo azavuga ati “(Ku isi) mwahamaze igihe kitarenze umunsi umwe.”"},{"SurahNumber":20,"VerseNumber":105,"Text":"Baranakubaza ku byerekeye (iherezo ry’) imisozi (ku munsi w’imperuka). Vuga uti “Nyagasani wanjye azayiritura ihinduke ivumbi ritumuka.”"},{"SurahNumber":20,"VerseNumber":106,"Text":"Nuko (isi) ayisige ari ikibaya kiringaniye (kitagira ikimera)"},{"SurahNumber":20,"VerseNumber":107,"Text":"Utabonaho ikoni cyangwa ahegutse n’ahacuramye"},{"SurahNumber":20,"VerseNumber":108,"Text":"Kuri uwo munsi (abantu bose) bazakurikira (ijwi ry’) umuhamagazi (uzaba abahamagarira kujya ku gihagararo cy’imperuka) ntawe unyuranyije na we. Ndetse amajwi (yose) azaca bugufi imbere ya (Allah) Nyirimpuhwe, kandi nta yandi majwi uzaba wumva uretse kongorerana"},{"SurahNumber":20,"VerseNumber":109,"Text":"Kuri uwo munsi nta buvugizi buzagira akamaro usibye gusa uwo (Allah) Nyirimpuhwe azaha uburenganzira (bwo gukora ubuvugizi), kandi akanamwemerera kuvuga"},{"SurahNumber":20,"VerseNumber":110,"Text":"(Allah) azi ibyababayeho (ku isi) n’ibizababaho (ku munsi w’imperuka), kandi bo ntibashobora kumumenya wese"},{"SurahNumber":20,"VerseNumber":111,"Text":"Kandi uburanga bwose (ku munsi w’imperuka) buzaba bwaciye bugufi imbere ya (Allah), Uhoraho akanabeshaho ibiriho byose. Kandi inkozi z’ibibi zizaba ziri mu kaga"},{"SurahNumber":20,"VerseNumber":112,"Text":"N’ukora ibyiza kandi ari umwemera, ntazigera atinya kurenganywa cyangwa kwamburwa (ibyiza yakoze)"},{"SurahNumber":20,"VerseNumber":113,"Text":"Uko ni ko twahishuye Qur’an mu rurimi rw’Icyarabu, tunayisobanuramo ibibaburira kugira ngo barusheho kugandukira (Allah) cyangwa bibahe kwibuka"},{"SurahNumber":20,"VerseNumber":114,"Text":"Ku bw’ibyo, uri hejuru ya byose ni Allah, ubutungane ni ubwe, Umwami w’ukuri. Bityo (yewe Muhamadi) ntukagire ubwira (mu kwakira) Qur’an mbere y’uko kuyiguhishurira birangira. Ahubwo ujye uvuga uti “Nyagasani wanjye! Nyongerera ubumenyi.”"},{"SurahNumber":20,"VerseNumber":115,"Text":"Kandi rwose mbere twari twarahaye Adamu isezerano (ryo kutarya ku giti cyo mu ijuru), ariko yaribagiwe (akiryaho), ntitwigeze tumusangana ukutagamburuzwa"},{"SurahNumber":20,"VerseNumber":116,"Text":"Unibuke ubwo twabwiraga abamalayika tuti “Mwubamire Adamu!” Nuko barubama, uretse Ibilisi (Shitani) wabyanze"},{"SurahNumber":20,"VerseNumber":117,"Text":"Nuko turavuga tuti “Yewe Adamu! Mu by’ukuri uyu ni umwanzi wawe, wowe n’umugore wawe. Bityo, muramenye ntazabakure mu ijuru mutazavaho mukagorwa.”"},{"SurahNumber":20,"VerseNumber":118,"Text":"Mu by’ukuri nta nzara uzarigiriramo ndetse nta n’ubwo uzariburiramo icyo kwambara"},{"SurahNumber":20,"VerseNumber":119,"Text":"Kandi nta nyota uzarigiriramo ndetse nta n’ubwo uzicwa n’izuba"},{"SurahNumber":20,"VerseNumber":120,"Text":"Nuko Shitani imwoshya igira iti “Yewe Adamu! Ese nkurangire igiti waryaho ukazabaho iteka ndetse ukazanagira ubwami budashira?”"},{"SurahNumber":20,"VerseNumber":121,"Text":"Nuko bombi (Adamu na Hawa) bakiryaho maze ubwambure bwabo burabagaragarira, bityo batangira kubutwikiriza amababi (y’ibiti) byo mu busitani bwo mu Ijuru. Nuko Adamu aba acumuye kuri Nyagasani we, maze arayoba"},{"SurahNumber":20,"VerseNumber":122,"Text":"Hanyuma Nyagasani we aramutoranya, yakira ukwicuza kwe aranamuyobora"},{"SurahNumber":20,"VerseNumber":123,"Text":"(Allah) aravuga ati “Nimumanuke mwembi murivemo (mujye ku isi), bamwe muri mwe ari abanzi b’abandi (abantu bazaba abanzi ba Shitani, ndetse na we abe umwanzi wabo). Kandi umuyoboro wanjye nuramuka ubagezeho, uzakurikira uwo muyoboro wanjye ntazigera ayoba cyangwa ngo agorwe.”"},{"SurahNumber":20,"VerseNumber":124,"Text":"Ariko uzirengagiza urwibutso rwanjye, mu by’ukuri azagira ubuzima bw’inzitane ndetse no ku munsi w’imperuka tuzamuzura ari impumyi.”"},{"SurahNumber":20,"VerseNumber":125,"Text":"Azavuga ati “Nyagasani wanjye! Ni kuki unzuye ndi impumyi kandi (ku isi) narabonaga?”"},{"SurahNumber":20,"VerseNumber":126,"Text":"(Allah) azavuga ati “Uko ni ko bigomba kumera, (kuko) ibimenyetso byacu byakugezeho ukabyiyibagiza; none nawe uyu munsi uribagiranye"},{"SurahNumber":20,"VerseNumber":127,"Text":"Uko ni na ko duhana uwarengereye ntiyemere ibimenyetso bya Nyagasani we. Kandi rwose ibihano byo ku munsi w’imperuka ni byo bikaze ndetse bizahoraho"},{"SurahNumber":20,"VerseNumber":128,"Text":"Ese kuba twaroretse ibisekuru byinshi mbere yabo, bakaba banyura mu matongo yabo ntibibaha kuyoboka? Mu by’ukuri muri ibyo harimo inyigisho ku bantu bafite ubwenge.”"},{"SurahNumber":20,"VerseNumber":129,"Text":"Kandi iyo bitaza kuba ijambo ryaturutse kwa Nyagasani wawe ryabanje (ryo kudahaniraho) ndetse ntihanabeho igihe cyagenwe (cyo guhanwa), byari kuba ihame ko bacirwaho iteka (hano ku isi)"},{"SurahNumber":20,"VerseNumber":130,"Text":"Bityo, ujye wihanganira ibyo bavuga (yewe Muhamadi), unatagatifuze Nyagasani wawe umukuza mbere y’uko izuba rirasa na mbere y’uko rirenga, ndetse ujye unamutagatifuza umukuza mu bihe by’ijoro no mu mpera z’amanywa; kugira ngo uzagire ibyishimo (by’ingororano za Nyagasani)"},{"SurahNumber":20,"VerseNumber":131,"Text":"Kandi ntuzarambure amaso yawe urangamira ibyo twahaye amatsinda anyuranye muri bo (ababangikanyamana) kugira ngo bishimishe, (kuko) ari imitako y’ubuzima bw’isi (twabahaye) ngo tuyibageragereshe. Kandi ingororano Nyagasani wawe azatanga (mu ijuru) ni zo nziza ndetse zizahoraho"},{"SurahNumber":20,"VerseNumber":132,"Text":"Kandi ujye ubwiriza abo mu rugo iwawe gusali ndetse unabihozeho. Ntitujya tugusaba amafunguro, kuko ari twe tuyaguha. Kandi iherezo ryiza ni iry’abagandukira (Allah)"},{"SurahNumber":20,"VerseNumber":133,"Text":"(Abahakanye) baravuga bati “Kuki (Muhamadi) atatuzanira igitangaza giturutse kwa Nyagasani we?” Ese ntibagezweho n’igitangaza (Qur’an) gishimangira ibyavuzwe mu bitabo byabanje"},{"SurahNumber":20,"VerseNumber":134,"Text":"N’iyo tuza kubarimbuza ibihano mbere ye (Muhamadi), mu by’ukuri bari kuvuga bati “Nyagasani wacu! Iyo uza kutwoherereza intumwa, twari gukurikira amagambo yawe mbere y’uko dusuzugurika ngo tunasebe.”"},{"SurahNumber":20,"VerseNumber":135,"Text":"Vuga (yewe Muhamadi) uti “Buri wese arategereje, bityo namwe nimutegereze, muzamenya abari mu nzira igororotse kandi bayobotse.”"}]}