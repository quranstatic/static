{"Id":473,"LanguageCodes":["yuw"],"Name":"yuw-muhammadbinabdu-la","Author":"Muhammad Bin Abdul Hamid Silika","Language":"Yau","Description":"Yau - Transliteration","Direction":"ltr","Source":"https://quranenc.com/en/browse/yaw_silika","Translations":[{"SurahNumber":27,"VerseNumber":56,"Text":"Basi nganiuwa wanje wa wandu wakwe (kuti waliji wambone,) ikaweje kuwecheta yanti: “Mwawingani waliwasa lya Lutwi m’musi mwenu, chisimu wanganyao ni wandu waakuliiswejesya (chatamile syapi m’musi wausakwa!)”"},{"SurahNumber":27,"VerseNumber":57,"Text":"Basi ni twankulupwisye jwalakwe pamo ni liwasa lyakwe, ikaweje wankwakwepe; twapimichisye (yakuwa) mwa akusigalila munyuma (ni wajonasiche)"},{"SurahNumber":27,"VerseNumber":58,"Text":"Ni twatuluchisye wula (ja maganga), kaje kusakala wula ja akuteteledwa"},{"SurahNumber":27,"VerseNumber":59,"Text":"Jilani (mmwe Muhammadi ﷺ): “Lumbili losope lwene alapikwe Allah, soni ntendele uwe pa achikapolo Wakwe awala wawasagwile. Ana Allah nijwali Jwambone kapena ayila yaakuiwanganya (ni Allah pakuigalagatila)?”"},{"SurahNumber":27,"VerseNumber":60,"Text":"Kapena (jwambone ni) Ajula jwaagumbile mawunde ni mataka, ni kuntuluchisya kuumila kwinani mesi (gawula), ni tumesisye ni galakwego matimbe gana uwigo gagakwete kusalalila? Nganiuwa kukwenu (ukombosi) wanti nikumesya itela yakwe. Ana pana nnungu jwine pampepe ni Allah? (Ngwamba!) Nambo wanganyao niwandu waakuwika chakulandanyichisya (ni Jwalakwe pakuchigalagatila)"},{"SurahNumber":27,"VerseNumber":61,"Text":"Kapena (jwambone ni) Ajula jwaalitesile litaka kuwa lyakutamilichika, ni kuwika nkatikati mwakwemo sulo, ni kuliwichila matumbi gakunyichisya, ni kuwika chakusiwilila chilikati cha mbwani siwili (ja mesi gachijete ni jamesi gakumweka)? Ana pana nnungu jwine pampepe ni Allah? (Ngwamba!) Nambo wajinji mwa wanganyao wangali chachimanyi"},{"SurahNumber":27,"VerseNumber":62,"Text":"Kapena (jwambone ni) Ajula jwaakun’jangaga jwainkanganiche pati am’bombilemo, ni jukungunukulaga masausyo, ni akum’bika wanganyammwe kuwa wawinjila pachilambo (panyuma pa wandu wane)? Ana pana nnungu jwine pampepe ni Allah? (Ngwamba!) Yannonope niyankukumbuchilaga"},{"SurahNumber":27,"VerseNumber":63,"Text":"Kapena (jwambone ni) Ajula jwaakun’jongolelaga mu chipi cha pankuuli ni pambwani, nambo soni Ajula jwaakutumisyaga mbungo kuwa chisengwasyo paujo pa ukoto Wakwe (wula nkanijigwe)? Ana pana nnungu jwine pampepe ni Allah? (Ngwamba!) Atukwiche Allah ku yaakum’bwanganya nayo"},{"SurahNumber":27,"VerseNumber":64,"Text":"Kapena (jwambone ni) Ajula jwaakutandisyaga gumba iwumbe kaneko ni kuiwusyawusya (panyuma pa kuwa), nambo soni Ajula jwaakumpaga lisiki kuumila kwinani ni pasi? Ana pana nnungu jwine pampepe ni Allah? (Ngwamba!) Jilani: “Ikani nao umboni wenu nam’baga jenumanja nkuwecheta yakuona.”"},{"SurahNumber":27,"VerseNumber":65,"Text":"Jilani: “Wali kumawunde ni petaka ngakumanyilila yakusisika ikaweje Allah, ni ngakumanyilila soni kuti chakachi chachiukulidwa m’malembe.”"},{"SurahNumber":27,"VerseNumber":66,"Text":"Ana umanyilisi wao uyiche pakomangala pakuimanya ya Akhera (kwanti ni kuwusyaga yandema jakwichila)? (Ngwamba!) Nambo wanganyao ali mu kaichila yajalakwejo, nambo soni wanganyao ali mu ungalola usyesyene wa yajalakwejo"},{"SurahNumber":27,"VerseNumber":67,"Text":"Ni wawechete awala wawakanile kuti: “Ana tuli tusyuchile litakatakape uwwe ni achatati wetu, nambo yakuona tuchikoposyedwa (m’malembe nikuwa niumi soni)?”"},{"SurahNumber":27,"VerseNumber":68,"Text":"“Chisimu tuwele tuli nkupedwa chilanga cha yalakweyi uwwe mpaka ni achatati wetu kalakala (uwwe nkanitupagwe), nganiyiwatu yalakweyi ikaweje adisiadisi syawandu wandanda.”"},{"SurahNumber":27,"VerseNumber":69,"Text":"Jilani (mmwe Muhammadi ﷺ): “Jendagani pa chilambo ni kupita nchilola mujawelele mbesi ja akulewa.”"},{"SurahNumber":27,"VerseNumber":70,"Text":"Ni ngasimwadandaulila wanganyao, soni ngasim’ba pakangani ligongo lya malindi gaakutenda"},{"SurahNumber":27,"VerseNumber":71,"Text":"Wanganyao ni akutiji: “Ana chele chilangachi chiyiche chakachi nam’baga jenumanja nkuwecheta yakuona?”"},{"SurahNumber":27,"VerseNumber":72,"Text":"Jilani: “Kuwankuwa ili dusi munyuma mwenumo ine mwa ayila yankuwa nkuikulumisya”"},{"SurahNumber":27,"VerseNumber":73,"Text":"Soni chisimu Ambuje wenu ni Asyene umbone wakwatendela wandu, nambo wajinji mwa wanganyao wangatogolela"},{"SurahNumber":27,"VerseNumber":74,"Text":"Soni chisimu Ambuje wenu akumanyilila yaikusisa mitima jao ni yaakuilosya papaswela"},{"SurahNumber":27,"VerseNumber":75,"Text":"Soni pangali chakusisika chilichose kwinani ni pasi, ikaweje chili m’Chitabu chakusalichisya (chilichose Al-Lauh Al-Mahfuz)"},{"SurahNumber":27,"VerseNumber":76,"Text":"Chisimu aji Qur’an jikusimulila ku wanache wa Israila yaijinji mwa ayila yaakuwa wanganyao ali nkutindana"},{"SurahNumber":27,"VerseNumber":77,"Text":"Soni chisimu jele (Qur’aniji) jiwele chongolo ni chanasa kwa wakulupilila"},{"SurahNumber":27,"VerseNumber":78,"Text":"Chisimu Ambuje wenu tachijilanya chilikati chao ni ulamusi Wakwe (wakuona), soni Jwalakwe ni Jwamachili gakupunda, Jwakumanyilila nnope"},{"SurahNumber":27,"VerseNumber":79,"Text":"Basi jegamilani kwa Allah, chisimu mmwejo (Muhammadi ﷺ) n’di pa yakuona yakuonechela"},{"SurahNumber":27,"VerseNumber":80,"Text":"Chisimu mmwe nganim’ba mwapikanisye wawe, soni nganim’ba mwapikanisye asiiwa m’bilango (kupikana kwakwakamuchisya, niyalumo soni achimakafili) ndema jaakutiila achilosyaga migongo jao (kuti akapikana yankwasalila)"},{"SurahNumber":27,"VerseNumber":81,"Text":"Soni nganim’ba mmwe wanti ni kwajongolela wangalola pakwatyosya mu kusokonechela kwao, nganim’ba mwapikanisye ikaweje awala waakukulupilila ma Aya Getu, ni kuwa wanganyao wakulipeleka (kwa Allah pakuwa Asilamu)"},{"SurahNumber":27,"VerseNumber":82,"Text":"Sano ndema jalichisimichika lilowe (lya ilagasyo) pa wanganyao, (Kiyama jili jiwandichile), tuchakopochesya chinyama kuumila mwitaka, chachichiwa chili nkwawechetekasya, ligongo wandu waliji akakugakulupilila kusyesyene ma Aya Getu"},{"SurahNumber":27,"VerseNumber":83,"Text":"Soni (kumbuchilani) lisiku lituchisonganganya kuumila mu umati uliose likuga mwa awala waakukanila ma Aya Getu, basi ni tachiwa ali nkwaalidwa m’mikutula-mikutula (nikusakulidwaga wa kuchiwalanjilo)"},{"SurahNumber":27,"VerseNumber":84,"Text":"Kwikanila ndema jatachiikangana (pameso pa Allah Jwalakwe) tachiti: “Ana mwagakanilaga ma Aya Gangu kutendaga nganin’gasyungula kwagamanya chenene, kapena nambi chichi (chine) chamwaliji nkutenda?”"},{"SurahNumber":27,"VerseNumber":85,"Text":"Ni lichisimichika lilowe (lyachonasiko) pa wanganyao ligongo lya lupuso lwao, mwanti ngasakombola kuwecheta (kwakuliwalanga)"},{"SurahNumber":27,"VerseNumber":86,"Text":"Ana nganayiona wanganyao yanti Uwwe twatendele chilo kuti apumulejemo, muusi nikuwa wakuloleka? Chisimu mu yalakweyo muwele mwana ilosyo kwa wandu waakukulupilila"},{"SurahNumber":27,"VerseNumber":87,"Text":"Soni (kumbuchilani) lisiku lyachiligombedwa lipenga nikogopa (kwakuwanako) yosope yaili kumawunde ni yaili petaka, ikaweje yataachiisaka Allah (kuti ikajogopa), soni yosope ichim’bichilila Jwalakwe ili yakulinandiya"},{"SurahNumber":27,"VerseNumber":88,"Text":"Ni tinchigaonaga matumbi ni kugaganichisyaga kuti gali chilimbanganile (m’malo mwakwe), nambo kutendaga gali nkwenda mugakwendelaga mawunde gawula. (Gele) nimasengo ga Allah Ajula jwaachikolosisye chenene chindu chilichose. Chisimu Jwalakwe ni Nkusimanya chenene abali syosope sya yankutenda"},{"SurahNumber":27,"VerseNumber":89,"Text":"Jwalijose jwatachiika ni (chitendo) chambone, basi tachipata (malipilo) gambone nnope kupunda chalakwecho, nambo soni wanganyao tachiwa pantunjelele ku chogoyo cha lyele lisikulyo"},{"SurahNumber":27,"VerseNumber":90,"Text":"Sano jwalijose jwatachiika ni (chitendo) chakusakala, basi tachiponyedwa ngope syao chamakuku ku Moto, (ni kuchiwechetedwa kukwao kuti): “Ana nkulipidwa (inepe) pangawaga yamwaliji nkupanganya?”"},{"SurahNumber":27,"VerseNumber":91,"Text":"(Jilani mmwe Muhammadi ﷺ): “Chisimu namulidwe yakuti nan’galagatileje (Allah) M’mbuje jwa awu Nsinda (wa Maaka), Ajula jwawautesile kuwa wakuchimbichika, soni chiwele Chakwe Jwalakwe chindu chilichose, soni ni namulidwe kuti mbe mwa Asilamu.”"},{"SurahNumber":27,"VerseNumber":92,"Text":"“Soni ni kuti soomeje Qur’an.” Sano mundu jwaajongweche, basi nikuti akongoka kwalikamuchisya nsyene, nombe najo mundu jwasokonechele, basi (akusokonechela kwalikonya nsyene), jilani: “Chisimu une ndili mwa akutetela.”"},{"SurahNumber":27,"VerseNumber":93,"Text":"Jilani (mmwe Muhammadi ﷺ): “Lumbili losope lwene alapikwe Allah. Sampano tannosye imanyilo Yakwe basi ni tiyyimanyilile. Soni Ambuje wenu nganawa wanti ni ngaimanya yankutenda wanganyammwe.”"},{"SurahNumber":28,"VerseNumber":1,"Text":"Twa-Sin-Mim"},{"SurahNumber":28,"VerseNumber":2,"Text":"Aga ni ma Aya ga m’Chitabu chakusalichisya"},{"SurahNumber":28,"VerseNumber":3,"Text":"Tukunsoomela mmwe sine mwa abali sya Musa ni Firiauna mwakuonaonape, kwa wandu waakukulupilila"},{"SurahNumber":28,"VerseNumber":4,"Text":"Chisimu Firiauna jwalikwesisye pa chilambo, ni watesile achinsyene (chilambocho) kuwa mikutula-mikutula, likuga line mwa jamanjao walitondweye machili (wanache wa Israila watesile kuwa achikapolo), jwaliji nkusikita wanache wao wachilume ni kwalekaga umi wanache wao wachikongwe, chisimu jwalakwe jwaliji mwa akuwatanganya"},{"SurahNumber":28,"VerseNumber":5,"Text":"Ni twasachile kwatendela yaukoto awala wawatondoyedwe machili pa chilambo, ni kwatenda kuwa achinnongola, ni kwatenda soni kuwa wawinjila"},{"SurahNumber":28,"VerseNumber":6,"Text":"Ni kuti twalimbanganye wanganyao pa chilambo, ni kunnosya Firiauna ni Hamana kwisa soni asilikali wao kuumila kwa jamanjao (wanache wa Israilao) yawaliji nkuijogopa (yakwasumula uchimwene wao)"},{"SurahNumber":28,"VerseNumber":7,"Text":"Ni twan’juwulile mamagwe Musa yanti: “Mun’jonjesyeje jwalakwe (Musa). Nambo naga mun’jogopele (kuti atakwisa mwankopocheele Firiauna), basi mumponye nnusulo; nkajogopa soni nkadandaula, chisimu Uwwe chitum’buchisye jwalakwe kukwenu, ni kwisa kuntenda kuwa mwa achimitenga.”"},{"SurahNumber":28,"VerseNumber":8,"Text":"Basi ni wannokwete wandu wa Firiauna kuti chasyuche kuwa mmagongo jwao ni chakudandaulisya chao. Chisimu Firiauna ni Hamana kwisa soni asilikali wao waliji wakulemwa"},{"SurahNumber":28,"VerseNumber":9,"Text":"Wankwao Firiauna ni watite: “Chakutetewalila liso lyangune ni lyenumwe! Nkam’bulaga jwalakweju mwine kuwa nkutukamuchisya, kapena tugambe kuntenda kuwa mwana (gwetu).” Ni (watesile yalakweyi) wanganyao akakumanyilila (yakuichisya yakwe)"},{"SurahNumber":28,"VerseNumber":10,"Text":"Sano mu ntima mwa mamagwe Musa mwasyuchile kuwa mwangali chachipali (ikaweje nganisyo syakun’ganisya mwanagwe), mwanti jwasigele panandi kuti ayilochesye ya jwalakwejo (kuti mwanagwe), tungawaga kuulimbanganya ntima wakwe (ni chikulupi), kuti awe mwa akukulupilila (chilanga cha Allah)"},{"SurahNumber":28,"VerseNumber":11,"Text":"Sano (mama) ni wansalile nnumbugwe (Musa) kuti: “Munkuyeje jwalakwe (kwagakuja najo mesigo).” Basi jwalakwe ni wannolaga chapakutalichila kutendaga wanganyao akakumanyilila"},{"SurahNumber":28,"VerseNumber":12,"Text":"Soni Uwwe twaliji tuli tunkanyisye kala jwalakwe (liwele lililyose lya) akonjesya, (kwikanila ndema jajwaiche nnumbugwe) ni jwatite: “Ana nannanjile kwa achinsyene nyumba watannelele jwalakweju, ni kutama najo soni wanganyao mwakunchengeta chenene?”"},{"SurahNumber":28,"VerseNumber":13,"Text":"Basi ni twam’buchisye kwa mamagwe kuti litulalile liso lyao, nambo soni kuti akadandaula, ni kuti amanyilile yanti chilanga cha Allah nichakuonaonape. Nambo wajinji mwa wanganyao ngakumanyilila"},{"SurahNumber":28,"VerseNumber":14,"Text":"Sano ndema jawakuiche (Musa) komangala kwakwe ni kuliingaana (ulumelume wakwe), twampele lunda lwakusokoka ni umanyilisi; soni iyyoyopeyo niyatukutiji pakwalipila wakolosya"},{"SurahNumber":28,"VerseNumber":15,"Text":"Ni jwajinjile mu nsinda pa ndema janti achinsyene nsindao akakumanyilila, basi ni wasimene mwalakwemo wandu wawili ali nkumenyana – jwinejo jwakuumila mwikuga lyakwe (mu wanache wa Israila), sano jwinejo jwakuumila mwa amagongo wakwe. Sano ajula jwakuumila mwikuga lyakwe jwam’bendile chikamuchisyo pa ajula jwakuumila mwa amagongo wakwe, basi Musa ni wantwanjile suwa ni kum’bulaga. Jwalakwe jwatite: “Ayi (yandesileyi) nimasengo gashetani; chisimu jwalakwe nimmagongo jwakusochelesya, jwakuonechela.”"},{"SurahNumber":28,"VerseNumber":16,"Text":"Jwalakwe jwatite: “Ambuje wangu! Chisimu une nalitendele lupuso nansyene, basi ngululuchilani.” Basi (Allah) ni wankululuchile. Chisimu Jwalakwe ni Jwakululuka kusyene, Jwachanasa channope"},{"SurahNumber":28,"VerseNumber":17,"Text":"Jwalakwe jwatite: “Ambuje wangu! Ligongo lya ukoto wamumbele, basi ngasimba jwakwakamuchisya akulewa.”"},{"SurahNumber":28,"VerseNumber":18,"Text":"Basi ni kwanchelele mu nsinda juli jwawoga aku ali nkwembecheya (yakuichisya ya chilewi chakwe), basi ajile sayi, (ampikene) ajula jwana kum’bendaga chikamuchisyo liso ali nkun’gumilila (pakum’bilanga kuti ankamuchisye soni pa mmagongo jwakwe jwine). Musa wansalile jwalakwe kuti: “Chisimu mmwe ni nkusokonesya jwakuonechela.”"},{"SurahNumber":28,"VerseNumber":19,"Text":"Basi pandema jajwasachile (Musa) kuntwanga ajula mmagongo jwa wanawawilio, (nkuwenda chikamuchisyo jula jwapelaga kuti Musa akusaka kuntwanga jwele ni) jwatite: “Ana nkusaka kumulaga mpela yamwatite pakuulaga mundu liso? Mmwe ngankusaka inepe, ikaweje kuti m’be wakulikwesya pa chilambo, nambo soni ngankusaka kuwa mwa akwilanya.”"},{"SurahNumber":28,"VerseNumber":20,"Text":"Ni jwaiche mundu kuumila kumbesi kwa nsinda ali nkutugala. Jwalakwe jwatite: “E mmwe Musa! Chisimu achinkulungwa akunnanganila yakum’bulaga, basi kopokani (m’chilambo muno), chisimu une ndili mwa akunsachilila mmwe yambone.”"},{"SurahNumber":28,"VerseNumber":21,"Text":"Basi ni jwakopweche mwalakwemo juli ni woga, aku juli nkwembecheya (kumpata yakusakala kuumila kwa amagongo wakwe). Jwatite: “Ambuje wangu! Munyokolani ku wandu walupuso.”"},{"SurahNumber":28,"VerseNumber":22,"Text":"Sano ndema jajwalungeme ku upande wa Madiyana jwatite: “Mwine Ambuje wangu kuwa nkunjongolela kwitala lyagoloka.”"},{"SurahNumber":28,"VerseNumber":23,"Text":"Sano ndema jajwagayiche mesi ga ku Madiyana, jwalisimene palakwepo likuga lya wandu linankumwesya (ilango yao), ni jwasimene mungulugulu mwao achakongwe wawili ali nkuisiwilila (ilango yao kuti ikamwa nao mesi). Jwalakwe jwatite: “Chichi chipali kukwenu?” Wanganyao watite: “Nganituwa tumwesisye (ilango yetu) mpaka akatyosye kaje akuchinga (ilango yao ligongo nganituwa tukombwele kulimbana nao), baba wetu soni wachekulupe nnope.”"},{"SurahNumber":28,"VerseNumber":24,"Text":"Basi jwalakwe ni wamwechesye wanganyao (ilango yao), kaneko ni jwagalauchile pa m’bulili ni jwatite: “Ambuje wangu! Chisimu une ngulajila chambone chilichose champaka munduluchisye.”"},{"SurahNumber":28,"VerseNumber":25,"Text":"Basi ni wam’bichilile jumpepe mwa (achakongwe) wawili wala, junankwenda mwasonisoni. (Jwankongwe) jwatite: “Chisimu atati wangu akum’bilanga kuti akan’dipile malipilo ga kutumwechesya uwwe (ilango yetu).” Basi ndema ja wam’bichilile (Shuaibu) ni kunsimbila abali, jwalakwe jwatite: “Nkajogopa, n’jokweche ku wandu walupuso.”"},{"SurahNumber":28,"VerseNumber":26,"Text":"Jumpepe mwa (achakongwe) wawili wala jwatite: “E atati wangu! Munnembani jwalakweju masengo (gakuchinga ilango mmalo mwetuwe), chisimu jwambone kunnemba mmwe masengo ni jwamachili nambo soni jwakulupichika, (sano inaiwiliyo mwa jwalakweju ipali).”"},{"SurahNumber":28,"VerseNumber":27,"Text":"(Shuaibu) jwatite: “Chisimu une ngusaka kuti nannombesye jumpepe mwa asikana wangu wawiliwa, pakundumichila yaka nsano naitatu, nambo naga tinkwanisye likumi basi tikuwe kusaka kwenu. Soni ngangusaka kunnonopeyechesya (pakuntupiya yaka). Timusimane – nasakaga Allah – kuti ndili mwa wandu wambone (wakwanisya chilanga).”"},{"SurahNumber":28,"VerseNumber":28,"Text":"(Musa) jwatite: “Chalakwe (chilangachi) chili chilikati changune ni alakwe. Ndema jilijose mu siwilisi jachingwanilisye, basi ngatendeledwa lupuso, soni Allah ni Nkulolela pa yatukuwechetayi.”"},{"SurahNumber":28,"VerseNumber":29,"Text":"Basi katema kajwakwanilisye Musa ndema (jila) ni kuwigula achijendaga ni liwasa lyakwe jwauweni moto ku upande wetumbi. Jwalakwe jwalisalile liwasa lyakwe kuti: “Jembechelani, chisimi une nauweni moto; mwine une kuwa nkum’bichilila najo abali jinejakwe kuumila kwalakweko, kapena chisinga chamoto kuti jenumanja n’joote.”"},{"SurahNumber":28,"VerseNumber":30,"Text":"Basi ndema ja jwauwiche (motowo), jwawilanjidwe kuumila ku upande wakun’dyo kwa chiwata, pewuto lyaupile kuumila m’chitela: “E mmwe Musa! Chisimu Une ni Allah, M’mbuje jwa iwumbe yosope.”"},{"SurahNumber":28,"VerseNumber":31,"Text":"“Soni ponyani pasi simbo jenu.” Basi ndema jajwajiweni jinankutenganyika nti chisawu lijoka, jwagalawiche kutila soni nganijulola munyuma. (Allah jwatite): “E mmwe Musa! Wandichilani soni nkajogopa. Chisimu mmwejo n’di mwa akuwa pantunjelele.”"},{"SurahNumber":28,"VerseNumber":32,"Text":"“Jinjisyani ligasa lyenu pa mitima pa kansu jenu chilikopoche lili lyeswela (lyakumelemenda) ngawaga mwaulwele, soni umbatisyani ligasa lyenu chakungwapa kwenu ligongo lya woga (waumpatile pakuliona lijoka basi ni tiumale wogao, nambo soni ligasalyo tiliujile mulyawelele), basi yalakweyi ni ilosyo iwili yakuumila kwa Ambuje wenu kuja kwa Firiauna ni nduna syakwe. Chisimu wanganyao awele wandu wakunyosya.”"},{"SurahNumber":28,"VerseNumber":33,"Text":"(Musa) jwatite: “Ambuje wangu! Chisimu une nawuleje mundu mwa wanganyao, ni ngogopa kuti takambulaje.”"},{"SurahNumber":28,"VerseNumber":34,"Text":"“Soni achimwene wangu Haruna niwali wakuchachuka lulimi kumbunda une; basi mwatumisyani none kuwa akungamuchisya kuti akandwatwajileje (akanjitichisyeje yatingawecheteje). Chisimu une ngogopa kuti wanganyao ata kuja kwisa mwanganile.”"},{"SurahNumber":28,"VerseNumber":35,"Text":"(Allah) jwatite: “Chitun’dimbanganye nkono wenu ni nkulugwenujo, ni chitum’biichile wanawawilimmwe machili, mwanti wanganyao nganawa akuyiche kukwenu (pakumpa isausyo); ni isimosimo Yetu, wanawawilimmwe kwisa soni wandu wakunkuya ni watim’be wakupunda.”"},{"SurahNumber":28,"VerseNumber":36,"Text":"Basi ndema jawaichilile Musa wanganyao ni isimosimo Yetu yakuonechela papaswela, wanganyao watite: “Nganiyiwatu ayi ikaweje usawi wakutungwa, soni nganitupikaneje ya yalakweyi kwa achatati wetu wandanda.”"},{"SurahNumber":28,"VerseNumber":37,"Text":"Musa ni jwatite: “Ambuje wangu ni waakummanya chenene jwaiche ni chongolo kuumila Kukwakwe, ni jwachijiwe mbesi jakwe (jambone) pa chilambo (cha duniya chino ni ku Akhera kwakwe). Chisimu chene walupuso ngawa nkupunda.”"},{"SurahNumber":28,"VerseNumber":38,"Text":"Firiauna ni jwatite: “E jenumanja achinduna! Ngangummanyilila kukwenu nnungu jwinejwakwe jwangawaga une, basi mungolechesyani mmwe Hamana (moto wakochela njelwa) syelongo, ni mundawile chipilala kuti mwine une ngan’dingule nnungu jwa Musa, soni chisimu une ngun’ganichisya jwalakwe kuti juli mwa akulambusya.”"},{"SurahNumber":28,"VerseNumber":39,"Text":"Ni jwalikwesyisye jwalakwe ni asilikali wakwe pa chilambo mwangawajilwa, ni waganichisyaga kuti wanganyao Kukwetu ngasauchisyidwa"},{"SurahNumber":28,"VerseNumber":40,"Text":"Ni twankwembekenye jwalakwe ni asilikali wakwe ni twaaponyisye m’mbwani. Basi nnole mujawelele mbesi ja walupuso"},{"SurahNumber":28,"VerseNumber":41,"Text":"Ni twatesile wanganyao kuwa achinnongola wakuwilanjila ku Moto, soni lisiku lya Kiyama ngasakamuchisyidwa"},{"SurahNumber":28,"VerseNumber":42,"Text":"Ni twakuyichisye wanganyao pa duniya pano ni malweso, sano lisiku lya Kiyama wanganyao tachiwa mwa akunyalaya kusyene, (wakutalichisyidwa ku yambone iliyose)"},{"SurahNumber":28,"VerseNumber":43,"Text":"Soni chisimu pamasile patwampele Musa Chitabu panyuma pakujijonanga mikutula jandanda, kuwa muli kwa wandu, chongolo nambo soni chanasa kuti wanganyao akumbuchile"},{"SurahNumber":28,"VerseNumber":44,"Text":"Ni nganim’ba mmwe (Muhammadi ﷺ) kuupande wa kwigulo (kwetumbi) pandema jatwampaga Musa lilamusi (lya utume), nambo soni nganim’ba mwa akutendela umboni"},{"SurahNumber":28,"VerseNumber":45,"Text":"Nambo Uwwe twagumbile mikutula (jejinji panyuma pa Musa), ni galewipe maumi gao (mwanti mpaka syaliwaliche abali sya achimitume). Soni mmwe (Muhammadi ﷺ) nganintameje ku wandu wa ku Madiyana ni kwasoomelaga ma Aya Getu, (kwanti mpaka ni nsimanye abali syao), nambo Uwwe ni watuwele Akutumisya (achimitume ni kutumisya abali syao kukwenu)"},{"SurahNumber":28,"VerseNumber":46,"Text":"Soni mmwe (Muhammadi ﷺ) nganim’ba ku upande wetumbi ndema jatwam’bilangaga (Musa), nambo (mmwe tuntumisye kuwa) ukoto wakuumila kwa Ambuje wenu kuti mwatetele wandu wanganijwaichilileje nkutetela mmwe nkanim’biche, kuti wanganyao akumbuchile"},{"SurahNumber":28,"VerseNumber":47,"Text":"Soni ingawaga kuti nkwapata ipato ligongo lya yagalongwesye makono gao ni akutiji: “Ambuje wetu! Uli ngatumisya kukwetu ntenga kuti tukuye ma Aya Genu ni kuwa mwa akukulupilila?” (Nga nganituntumisya kukwao, nambo tuntumisye kuti asowe chakulambuchisya)"},{"SurahNumber":28,"VerseNumber":48,"Text":"Basi ndema jachaichilile chakuona (Muhammadi ﷺ) kuumila Kukwetu akutiji: “Nambi uli nganapedwa yanti mpela yawapedwile Musa?” Ana wanganyao nganaikana yawapedwile Musa kala? Ni akutiji (pakwamba ya Taurat ni Qur’an): “Usawi uwili waukamusyana.” Ni akutiji: “Chisimu uwwe tukuukana woseo.”"},{"SurahNumber":28,"VerseNumber":49,"Text":"Jilani (mmwe Muhammadi ﷺ): “Basi ikani nacho chitabu kuumila kwa Allah chachili chakongoka nnope kumpunda iwiliyi, kuti une nachikuyeje nam’baga jenumanja nkuwecheta yakuona.”"},{"SurahNumber":28,"VerseNumber":50,"Text":"Nambo naga wanganyao akan’janga mmwe, basi manyililani yanti wanganyao agamba kuya isako yao. Ana ninduni jwali jwakusokonechela nnope kwakumpunda mundu jwagamba kuya isako yakwe mwangali chongoko chakuumila kwa Allah? Chisimu Allah ngakwajongolaga wandu walupuso"},{"SurahNumber":28,"VerseNumber":51,"Text":"Soni chisimu pamasile pa twalunguchisye wanganyao malowe (gachamuko jajili Qur’an), kuti mwine takumbuchile (nambo kwapi)"},{"SurahNumber":28,"VerseNumber":52,"Text":"Awala wanakwapaga chitabu kala jalakwe (Qur’an) nkanijiyiche, wanganyao jalakwe akujikulupilila (mpela ‘Abdullah bin Salam ni Salman Al-Farisi)"},{"SurahNumber":28,"VerseNumber":53,"Text":"Soni pati jichisoomedwaga kukwao akasatiji: “Uwwe tujikulupilile jalakwe, yalakweyi niyakuona yakuumila kwa M’mbuje gwetu, chisimu uwwe namuno nkanijiwe jalakweji, twaliji Asilamu (wakuya Musa ni Isa).”"},{"SurahNumber":28,"VerseNumber":54,"Text":"Wanganyao tachipedwa malipilo gao kawilikose ligongo lya kupilila kwao, ni akutyosyaga ni yambone yakusakala, nambo soni mu ichindu yatwapele akasatolaga"},{"SurahNumber":28,"VerseNumber":55,"Text":"Soni pati apikene yangali mate akasaiwambalaga ni akasatiji: “Uwwe tukwete masengo getu, nombe jenumanja nkwete masengo genu. Ntendele uwe kukwenu. Uwwe wangasachilila (kwakuya) ajinga.”"},{"SurahNumber":28,"VerseNumber":56,"Text":"Chisimu mmwe nganim’ba mun’jongwele jwamunnonyele, nambo Allah akun’jongolaga jwakunsaka, soni Jwalakwe ni jwaakwamanya chenene akongoka"},{"SurahNumber":28,"VerseNumber":57,"Text":"Sano wanganyao ni watite: “Naga tukuye chongoko chan’di nacho chituswambidwe m’chilambo mwetu.” Ana nganitwatamilikachisya wanganyao malo gakuchimbichika gantunjelele (Maaka), kwaikwika mwalulele isogosi yamitundumitundu kuwa lisiki lyakuuma Kukwetu? Nambo wajinji mwa wanganyao ngakumanyilila"},{"SurahNumber":28,"VerseNumber":58,"Text":"Soni jilingwajilingwa mwa misi jatwajijonasile, janakutwanjilaga ndamo jao (jambone)! Sanotu amo nimmalo mwao mwanganimutamidweje panyuma pao ikaweje panandipe, soni Uwwe niwatwaliji Wawinjila"},{"SurahNumber":28,"VerseNumber":59,"Text":"Ni nganawa Ambuje wenu (Allah) wanti nikonanga misi mpaka akatumisye mu nsinda wakwe wekulungwa ntenga jwakwasoomela wanganyao ma Aya Getu (nkugakanamo nikwajonangaga), soni nganituwa wakujijonanga misi ikaweje achimisyeneo ali walupuso"},{"SurahNumber":28,"VerseNumber":60,"Text":"Soni ichindu iliyose yampedwile iwele yakusengwasya umi wa duniya ni ipeto yakwe, nambo yaili kwa Allah niyambone nnope soni yakwendelechela, ana ngankuitaga mulunda"},{"SurahNumber":28,"VerseNumber":61,"Text":"Ana mundu jwatutawene najo chilanga chambone (chakuja kwinjila ku Mbepo) mwanti jwalakwe takasimangane nacho, mpaka julandane ni mundu jwatunsengwasisye ni yakusengwasya ya umi wa duniya, kaneka jwalakwe lisiku lya Kiyama nikuja kuwa mwa akwika nao (kuti aponyedwe m’Moto)"},{"SurahNumber":28,"VerseNumber":62,"Text":"Soni (kumbuchilani) lisiku lyatachawilanga wanganyao (Allah) basi ni tachiti: “Ali kwapi akumwanganya nao awala wamwaliji nkulitwanjila?”"},{"SurahNumber":28,"VerseNumber":63,"Text":"Tachiwecheta awala walichisimichika pa wanganyao lilowe (lyakupedwa ilagasyo) kuti: “Ambuje wetu! Awa ni awala watwasochelesye. Twasochelesye wanganyawa mpela yatwatite pakusochelela (twachimisyewe), tukuliipaata Kukwenu; nganawa wanganyao nkutugalagatila uwwe.”"},{"SurahNumber":28,"VerseNumber":64,"Text":"Ni ichiwechetedwa yanti: “Mwawilangani akwawanganya wenu.” Basi ni tachawilanga nambo ngasiwajanga, ni tachiyiona ilagasyo. (Pa jele ndemajo tachisachilila yanti): Bola wanganyao angawe wajongokaga (pa duniya nikuti nga nganaiona ilagasyoyo)"},{"SurahNumber":28,"VerseNumber":65,"Text":"Soni (kumbuchilani) lisiku lyatachawilanga wanganyao (Allah) basi ni tachiti: “Ana ichichi mwajanjile achimitenga?”"},{"SurahNumber":28,"VerseNumber":66,"Text":"Ni sichasowa wanganyao abali (sya kwanga kwakwajokola) lyele lisikulyo, soni wanganyao ngasawusyana"},{"SurahNumber":28,"VerseNumber":67,"Text":"Nambo mundu jwatesile toba ni kulupilila ni kutendaga soni yambone, basi jwalakwe tachiwa mwa wandu wakupunda"},{"SurahNumber":28,"VerseNumber":68,"Text":"Sano Ambuje wenu akasagumba chaakusaka ni kusagula (chaakusaka). Nganakola wanganyao kusagula kulikose. Aswejele Allah, soni atukwiche kwannope ku yaakum’bwanganya nayo"},{"SurahNumber":28,"VerseNumber":69,"Text":"Soni Ambuje wenu akuimanyilila yaikusisa mitima jao ni yaakuilochesya papaswela"},{"SurahNumber":28,"VerseNumber":70,"Text":"Soni Jwalakwe ni Allah; pangali nnungu jwine (jwakuwajilwa kun’galagatila) ikaweje Jwelepejo. Jukwete kulapilidwa kosope kwene pandanda (pa duniya pano) ni pambesi pakwe (ku Mbepo), soni jukwete ulamusi, soni Kukwakwe tinchiuchisyidwa"},{"SurahNumber":28,"VerseNumber":71,"Text":"Jilani: “Ana nkuiona uli naga Allah ali am’biichiile jenumanja chilo kuwa chakwendelechela mpaka lisiku lya Kiyama, ana ninnunguchi jwangawaga Allah jwampaka am’bichilile nalyo lilanguka? Ana jenumanja wangapikana?”"},{"SurahNumber":28,"VerseNumber":72,"Text":"Jilani: “Ana nkuiona uli naga Allah ali am’biichiile jenumanja muusi kuwa wakwendelechela mpaka lisiku lya Kiyama, ana ninnunguchi jwangawaga Allah jwampaka am’bichilile nacho chilo chakuti ntulalilejemo? Ana jenumanja wangalola?”"},{"SurahNumber":28,"VerseNumber":73,"Text":"Soni mwa ukoto Wakwe, wam’biichiile jenumanja chilo ni muusi kuti ntulalilejemo (nchilomo), ni kuti nsosejesoseje umbone Wakwe (muusi), ni kuti jenumanja m’beje wakutogolela"},{"SurahNumber":28,"VerseNumber":74,"Text":"Soni (kumbuchilani) lisiku lyatachawilanga wanganyao (Allah) basi ni tachiti: “Ali kwapi akumwanganya nao awala wamwaliji nkulitwanjila?”"},{"SurahNumber":28,"VerseNumber":75,"Text":"Ni tuchikoposya kuumila mu nkutula uliose mboni (jakuutendela umboni nkutulao) ni tuchiti: “Ikani nao umboni wenu.” Basi ni tachimanyilila yanti: Yakuona ni ya Allah (Jikape), ni ichasokonechela wanganyao (isanamu) yawaliji nkuisepelela"},{"SurahNumber":28,"VerseNumber":76,"Text":"Chisimu Qaruna jwaliji mu wandu wa Musa, nambo jwalikwesyisye kukwao. Ni twampele imatiilo yachipanje yanti; makiyi gakwe ganti nikusitopelwa nago likuga lya wandu wamachili. (Kumbuchilani) katema kawansalile wandu wakwe kuti: “Nkatwangaga, chisimu Allah jwangaanonyela wakutwanga.”"},{"SurahNumber":28,"VerseNumber":77,"Text":"“Ni nsosejesoseje ni yampele Allah Nyumba Jambesi, ni ngasin’diwalila liunjili lyenu lya duniya, soni kolosyani (masengo) yatite Allah pakunkolochesya mmwe (ichindu yenu), ni ngasinsachilila kuwatanganya pa chilambo, chisimu Allah jwangaanonyela akuwatanganya.”"},{"SurahNumber":28,"VerseNumber":78,"Text":"Jwalakwe jwatite: “Chisimu mbedwile yalakweyi ligongo lya umanyilisi wangwete.” Ana ngajukumanyilila yanti Allah pamasile pawajijonasile m’bujo mwakwe mikutula jajaliji jakulimbangana nnope kumpunda jwalakwejo, nambo soni jakutupiya nnope kusonganganya (chipanje)? Sano akulewa ngasaja kuwusyidwa ya sambi syao"},{"SurahNumber":28,"VerseNumber":79,"Text":"Basi ni jwakopweche (mwakutwanga) ku wandu wakwe juli julipetilepetile. Awala wawaliji nkusachilila umi wa duniya watite (pakumbila): “Ah, nabola uwwe tungakole yanti mpela yapedwile Qaruna! Chisimu jwalakwe jukwete liunjili lyekulungwa nnope.”"},{"SurahNumber":28,"VerseNumber":80,"Text":"Nambo awala wawapedwile ilimu (ya dini) watite: “Kutapana kwenu wanganyammwe! (Yele yangakumbila), malipilo ga Allah (ku Akhera) ni gagachiwa gambone nnope kwamundu jwaakulupilile ni kutendaga yambone. Ni ngasaja kupedwa yalakweyo ikaweje akupilila.”"},{"SurahNumber":28,"VerseNumber":81,"Text":"Basi ni twantitimisye nalyo litaka jwalakwe ni nyumba jakwe, ni nganijukola likuga line lililyose lyakunkamuchisya kulimbana ni Allah, soni nganijuwa mwa akulikamuchisya achimisyene"},{"SurahNumber":28,"VerseNumber":82,"Text":"Sano awala wawakumbilaga uchimbichimbi wakwe mwaliso watandite kuwecheta kuti: “E yakuona! Allah akunsapangulilaga lisiki jwansachile (namuno juli jwakuwenjedwa Kukwakwe), ni kunnandiyichisya (lisikilyo jwansachile namuno juli jwakunonyeledwa Kukwakwe). Ingawaga kuti Allah jwatutendele ukoto uwwe, angatutitimisye. E yakuona! Achimakafili nganawa apundile.”"},{"SurahNumber":28,"VerseNumber":83,"Text":"Ajila nyumba ja Akhera (Mbepo) tujiwisile kuwa ja awala wangaakusaka kulikwesya pa chilambo namuno kuwatanganya. Sano mbesi jambone jili kwa wawoga (wakun’jogopa Allah)"},{"SurahNumber":28,"VerseNumber":84,"Text":"Jwalijose jwatachiika ni (chitendo) chambone basi tachipata (malipilo) gambone nnope kumpunda chalakwecho, nombe soni jwalijose jwatachiika ni (chitendo) chakusakala, basi ngasalipidwa awala wawatendaga yakusakala ikaweje yawaliji nkutenda"},{"SurahNumber":28,"VerseNumber":85,"Text":"Chisimu Ajula jwantuluchisye mmwe (Muhammadi ﷺ) Qura’an tachim’buchisya kwene kumalo kwakuwujila (ku Maaka kapena ku Mbepo). Jilani: “Ambuje wangu niwaakummanyilila chenene jwaiche ni chongoko, ni jwali nkupotela kwakuonechela.”"},{"SurahNumber":28,"VerseNumber":86,"Text":"Soni mmwe (Muhammadi ﷺ), nganin’jembecheyaga yanti Chitabu (Qur’an) ni kutumisyidwa kukwenu, ikaweje (chitumisyidwe kwa) ukoto wakuumila kwa Ambuje wenu, basi ngasim’ba ata panandi nkwakamuchisya achimakafili (pa dini jao jaakum’bilanjila)"},{"SurahNumber":28,"VerseNumber":87,"Text":"Soni akasansiwilikanganya wanganyao ata panandi ku ma Aya ga Allah panyuma panti gali gantuluchile, soni wilanjilani kwa Ambuje wenu, ni ngasim’ba ata panandi mwa akuwanganya (Allah ni isanamu)"},{"SurahNumber":28,"VerseNumber":88,"Text":"Ni ngasimunnumbanjila pamo ni Allah nnungu jwine. Pangali nnungu jwine (jwakuwajilwa kunnumbanjila) ikaweje Jwelepejo. Chindu chilichose chichijonasika kusigala Ngope Jakwe pe. Ulamusi ni Wakwe, soni Kukwakwe tinchiuchisyidwa"},{"SurahNumber":29,"VerseNumber":1,"Text":"Alif-Lam-Mim"},{"SurahNumber":29,"VerseNumber":2,"Text":"Ana wandu akuganichisya yanti tagambe kulechedwa achiwechetaga yanti: “Tukulupilile.” Kutendaga wanganyao akakulinjidwa (pachikulupi chao)"},{"SurahNumber":29,"VerseNumber":3,"Text":"Soni chisimu pamasile patwalinjile awala wapaujo pao. Basi Allah tiwamanyukule kusyene awala waakulupichiche (pachikulupi chao), ni tiwamanyukule soni kusyene waunami"},{"SurahNumber":29,"VerseNumber":4,"Text":"Kapena akuganichisya awala waakupanganya yakusakala kuti kuwa nkutupunda Uwwe (pakutugwala mwanti ningaapa ilagasyo)? Kaje kusakala nnope chiilanyo chao"},{"SurahNumber":29,"VerseNumber":5,"Text":"Mundu jwaakwembecheya kusimangana ni Allah, basi chisimu ndema ja Allah (jakusimanganila Najo) jikwisa kwene (mwangalepecheka), soni Jwalakwe ni Jwakupikanichisya, Jwakumanyilila nnope"},{"SurahNumber":29,"VerseNumber":6,"Text":"Sano jwaakulimbichila (pakulimbana ni amagongo kapena ni ntima wakwe), nikuti akulimbichila kwaalikamuchisya nsyene, chisimu Allah ni Jwakusichila nnope kwangalajila iwumbe (iliyose)"},{"SurahNumber":29,"VerseNumber":7,"Text":"Sano awala wakulupilile ni kutendaga yambone, tuchasimachisya kwene yakusakala yao ni kwalipila kwene pa yambone nnope yawaliji nkupanganya"},{"SurahNumber":29,"VerseNumber":8,"Text":"Sano mundu tunchisisye kwatendela yambone achinangologwe wanawawili. Nambo naga achinkanganichisyaga kuti mumwanganye Une ni yanganinkola nayo umanyilisi, basi ngasimwakunda. Kukwangu ni kwakuujila kwenu, basi ni tinjintagulila yamwaliji nkutenda"},{"SurahNumber":29,"VerseNumber":9,"Text":"Sano awala wakulupilile ni kutendaga yambone, chiitwajinjisya kwene mu (wandu) wambone"},{"SurahNumber":29,"VerseNumber":10,"Text":"Soni chilikati cha wandu pana wakutiji: “Tukulupilile mwa Allah.” Nambo naga ali apedwile masausyo ligongo lya Allah, akasagatenda masausyo ga wandu nti chisawu ilagasyo ya Allah, sano naga chili chiyiche chikulupusyo chakuumila kwa Ambuje wenu chisimu (achinakunaku) akutiji: “Chisimu uwwe twaliji namwe imo,” (nambo chitamilecho ali nkulambusya). Ana nganawa Allah kuti ni Jwakumanyilila nnope yaili m’mitima mwa iwumbe yosope"},{"SurahNumber":29,"VerseNumber":11,"Text":"Sano Allah tiwamanyukule kusyene awala wakulupilile ni tiwamanyukule soni kusyene achinakunaku"},{"SurahNumber":29,"VerseNumber":12,"Text":"Sano awala wakanile ni akutiji pakwasalila awala wakulupilile: “Kuyani litala lyetu; ni chitukantwichilile ilewi yenu.” Kutendaga wanganyao nganawa ajile kwatwichilila mu ilewi yao chilichose. Chisimu wanganyao waunami"},{"SurahNumber":29,"VerseNumber":13,"Text":"Ni tachitwichila wanganyao misigo jao (jasambi ligongo lya ukafili wao) ni misigo jine pakupwatika pamisigo jao (ligongo lyakwasochelesya wane), ni tachiwusyidwa kusyene lisiku lya Kiyama pa unami wawaliji nkusepelela"},{"SurahNumber":29,"VerseNumber":14,"Text":"Soni chisimu pamasile patwantumisye Nuhu ku wandu wakwe, ni jwatemi kukwao yaka sausande kusapula makumi nsano , basi ni chakwembekenye wanganyao chigumula aku ali wakulitenda lupuso"},{"SurahNumber":29,"VerseNumber":15,"Text":"Basi ni twan’jokwele jwalakwe ni wawaliji m’chombo, ni twachitesile (chombocho) kuwa chisimosimo ku iwumbe yosope"},{"SurahNumber":29,"VerseNumber":16,"Text":"Soni (munkumbuchilani) Ibrahima pandema jawasalile wandu wakwe kuti: “Mun’galagatilani Allah ni kun’jogopa Jwalakwe. Yalakweyo niyaili yambone kukwenu nam’baga jenumanja wakumanyililaga.”"},{"SurahNumber":29,"VerseNumber":17,"Text":"“Chisimu jenumanja nkugalagatila isanamu kunneka Allah, ni n’gamba kulisepela unami. Chisimu awala wankwagalagatila kunneka Allah, nganawa ampatiile jenumanja lisiki, basi sosagani lisiki kwa Allah pe, ni mun’galagatileje (Jwelepejo), soni muntogoleleje, soni Kukwakwe tinchiuchisyidwa.”"},{"SurahNumber":29,"VerseNumber":18,"Text":"Sano naga jenumanja nkanile basi (ngaiwa yachimamo, ngati) pamasile pajakaaniile mikutula ja paujo penu, soni nganigapagwa kwa Ntenga ﷺ (masengo gane), ikaweje kulungusya (utenga) mwakupikanika"},{"SurahNumber":29,"VerseNumber":19,"Text":"Ana ngakuiona wanganyao yaakuti Allah pakatandisye gumba iwumbe, kaneko ni kuiwusyawusya? Chisimu yalakweyo kwa Allah iwele yakwepepala kusyene"},{"SurahNumber":29,"VerseNumber":20,"Text":"Jilani: “Jendagani pa chilambo ni kupita nchilola yawatite pakatandisye gumba iwumbe, kaneko Allah ni tachigumba kagumbe ka kwa Akhera (kwakuli kwimusya wawe m’malembe). Chisimu Allah, pachindu chilichose juwele Jwakombola kusyene"},{"SurahNumber":29,"VerseNumber":21,"Text":"Akumpaga ilagasyo jwansachile ni kuntendela chanasa jwansachile, soni Kukwakwe tinchigalauchisyidwa"},{"SurahNumber":29,"VerseNumber":22,"Text":"Soni nganim’ba jenumanja wanti ni kulepelekasya pa chilambo (cha pasi), kapena kwinani (kunnepelekasya Allah kumpa ipotesi), soni nganinkola jwangawaga Allah akun’gosa namuno akunkamuchisya"},{"SurahNumber":29,"VerseNumber":23,"Text":"Sano awala waakanile ma Aya ga Allah ni yakusimangana Najo, wanganyao niwakatile tama ku chanasa Changu, soni wanganyao akwete kupata ilagasyo yakupoteka nnope"},{"SurahNumber":29,"VerseNumber":24,"Text":"Basi ni nganiuwa wanje wa wandu wakwe (wa Ibrahima) ikaweje wagambile kuti: “Mum’bulagani kapena munchome moto.” Basi Allah ni wan’jokwele ku moto. Chisimu mu yalakweyo muwele mwana ilosyo kwa wandu waakukulupilila"},{"SurahNumber":29,"VerseNumber":25,"Text":"Sano (Ibrahima) jwatite: “Chisimu jenumanja n’ditendele isanamu (kuwa yakuigalagatila) kunneka Allah. Chinonyelo chilikati chenu chiwele cha umi wa pa duniya peuno, nambo lisiku lya Kiyama tinchikanana jwine ni n’jakwe, nambo soni tinchilwesana jwine ni n’jakwe, soni mauto genu ni ku Moto, soni ngasinkola akunkulupusya.”"},{"SurahNumber":29,"VerseNumber":26,"Text":"Basi Lutwi wankulupilile jwalakwe. (Ibrahima) ni jwatite: “Chisimu une ngusama wa kwa Ambuje wangu (Allah). Chisimu Jwalakwe ni Jwamachili gakupunda, Jwalunda lwakusokoka.”"},{"SurahNumber":29,"VerseNumber":27,"Text":"Ni twampele jwalakwe Isihaka ni Yaakubu, ni twawisile mu wanache wakwe utume ni chitabu, ni twampele malipilo gakwe pa duniya, soni chisimu jwalakwe ku Akhera tachiwa mu wandu wambone"},{"SurahNumber":29,"VerseNumber":28,"Text":"Soni (munkumbuchilani) Lutwi pandema jajwatite ku wandu wakwe: “Chisimu wanganyammwe nkuiwichilila yausakwa yanganannongoleleje ku (itenda) yalakweyo jwalijose mu iwumbe yosope.”"},{"SurahNumber":29,"VerseNumber":29,"Text":"“Ana chisimu wanganyammwe nkwaichilila achalume (pakwatenda matanyula), ni kutendaga ukachikwanje m’matala, ni kwikaga nayo itendo yangalumbana mu nganya syenu?” Basi ni nganiuwa wanje wa wandu wakwe ikaweje wagambile kuti: “Ikani nayo kukwetu ilagasyo ya Allah, nam’baga n’di mwa akuwecheta yakuona.”"},{"SurahNumber":29,"VerseNumber":30,"Text":"Jwalakwe jwatite: “Ambuje wangu! Munjenjelani ku wandu wakuwatanganya.”"},{"SurahNumber":29,"VerseNumber":31,"Text":"Sano katema kawaiche achimitenga Wetu kwa Ibrahima ni abali jakusengwasya watite: “Chisimu uwwe chitwajonanje achinsyene awu musi (wa Sodomu), chisimu achinsyene wakwe awele walupuso.”"},{"SurahNumber":29,"VerseNumber":32,"Text":"(Ibrahima) jwatite: “Chisimu mwalakwemo mwana Lutwi.” Wanganyao watite: “Uwwe tukwamanya chenene wali mwalakwemo. Chisimu uwwe chitun’jokole jwalakwe ni liwasa lyakwe ikaweje wankwakwepe, chawe mwa akusigalila munyuma (chajonanjidwe).”"},{"SurahNumber":29,"VerseNumber":33,"Text":"Sano pawagambile kum’bichilila Lutwi achimitenga Wetu, jwadandawile yawaganyao nikuwanikwa nao chidali (pakwaajogopela kuti atakutendedwa matanyula, ni kusowa yakuti kaachenjele, ligongo nganiwamanya kuti achimalaika). Wanganyao ni watite: “Nkajogopa soni nkadandaula, chisimu uwwe chitun’jokole mmwe ni liwasa lyenu ikaweje wankwenupe, chawe mwa akusigalila munyuma (chajonanjidwe).”"},{"SurahNumber":29,"VerseNumber":34,"Text":"“Chisimu uwwe tusigele panandi kwatuluchisya achinsyene awu musi (wa Sodomu) ipotesi kutyochela kwinani ligongo lya kunyosya kwao.”"},{"SurahNumber":29,"VerseNumber":35,"Text":"Soni chisimu pamasile patwalesile mwalakwemo chimanyilo chakuonechela kwa wandu waakwete lunda"},{"SurahNumber":29,"VerseNumber":36,"Text":"Sano (kuwandu wa) ku Madiyana (twantumisye) nnongo n’jao (jwali) Shuaibu. Basi jwatite: “E wandu wangu! Mun’galagatilani Allah, ni llijogope Lisiku Lyambesi, soni nkajendagajendaga pa chilambo kupita nchiwatanganya.”"},{"SurahNumber":29,"VerseNumber":37,"Text":"Ni wankaaniile, basi ni chakwembekenye chisikinya, mwanti wachelelwe (ali wawe) m’majumba mwao chitindiwalile"},{"SurahNumber":29,"VerseNumber":38,"Text":"Nombe nao soni achina Adi ni achina Samuda (twajonasile), soni pamasile pakuonechele kukwenu (konasika kwao) kuumila m’malo mwao muwatamaga (mwamusyuchile kuwa m’masame). Soni shetani ni jwasalalichisye wanganyao itendo yao (yangalumbana), basi ni jwasiwilile wanganyao kwitala (lyagoloka) namuno kuti waliji wakulolechesya (pakutenda ichindu)"},{"SurahNumber":29,"VerseNumber":39,"Text":"Nombe najo soni Qaruna, Firiauna ni Hamana (twajonasile). Soni chisimu chene pamasile pajwaichilile wanganyao Musa ni isimosimo yakuonechela, basi ni walikwesyisye pachilambo, kutendaga nganawa wanti ni kumpunda (Allah, mwanti ni kunnepelekasya kwapa ilagasyo)"},{"SurahNumber":29,"VerseNumber":40,"Text":"Basi jwalijose (mwa wanganyao) twankwembekenye ni sambi syakwe. Basi wane mwa jamanjao pana watwatumichisye chimbunga cha sakalawe, wane mwa wanganyao pana wawakwembekenye n’gumilo (waipotesi), wane mwa wanganyao pana watwatitimisye nalyo litaka, soni wane mwa wanganyao pana watwamisyisye. Sano Allah nganijuwa jwanti ni kwatenda lupuso wanganyao, nambo kuti wanyao ni wawaliji nkulitenda lupuso achimisyene"},{"SurahNumber":29,"VerseNumber":41,"Text":"Chilandanyo cha awala walitendele jwinepe jwangawaga Allah kuwa kaligoselo, chili chisawu nyangata jwalitendele nyumba (ja lundandambuli jangawa nkun’gosa kuchitukuta namuno mbepo), soni chisimu naga nyumba jangali machili ninyumba ja nyangata, ingawe wanganyao wamanyililaga"},{"SurahNumber":29,"VerseNumber":42,"Text":"Chisimu Allah jukuimanya ichindu iliyose yaakuilumbanjila wanganyao kunneka Jwalakwe, soni Jwalakwe ni Jwamachili gakupunda, Jwalunda lwakusokoka"},{"SurahNumber":29,"VerseNumber":43,"Text":"Soni yalakweyo ni ilandanyo yatukupeleka ku wandu, ni ngakuitaga mu lunda ikaweje wakumanyililape"},{"SurahNumber":29,"VerseNumber":44,"Text":"Allah jwagumbile mawunde ni mataka mwakuonaonape, chisimu mu yalakweyo mwana chilosyo kwa wakulupilila"},{"SurahNumber":29,"VerseNumber":45,"Text":"Soomani (mmwe Muhammadi ﷺ) yaijuwulidwe kukwenu ya m’Chitabu (cha Qur’an), ni n’jimicheje Swala mwakolosya, chisimu Swala jikasakanyaga yausakwa ni yangalumbana, soni kumbuchila kwa Allah (kwakunkumbuchila jenumanja pameso pa Achimalaika) ni kwakuli kwekulungwa nnope (kumpunda kumbuchila kwenu kwa kunkumbuchila Jwalakwe pa Swala syenu), soni Allah jukumanyilila yankupanganya"}]}